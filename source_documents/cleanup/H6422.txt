
05.12.02
Odd Roger Enoksen (Sp)
Sp vil styrke kontrollen over havområdene
I forsvarsbudsjettet som nå er avgitt var Senterpartiet sine rioriteringer klare:
Norge har omfattende rettigheter og plikter som Kystnasjon. Våre mest verdifulle ressurser er samlet langs kysten. Kystvakten utfører omfattende og viktige oppgaver innenfor kontroll og oppsyn. Likevel vedtar flertallet å redusere bevilgningene til Kystvakten samtidig som behovet for tilstedeværelse i våre havområder øker. Senterpartiet foreslår at Kystvakten styrkes med 50 millioner kroner for å gjøre Kystvakten i stand til å utføre sine oppgaver tilfredsstillende. Bedre kystovervåkning er en annet prioritert oppgave der Sp foreslår å øke bevilgningene med 23 millioner kroner. For å sikre vedlikehold og reparasjon av Forsvarets fartøy i nordområdene går Sp inn for bygging av tørrdokk i Harstad med en startbevilgning på 40 millioner kroner. Dette får dessverre ikke flertall.
Senterpartiet mener at Forsvaret har igangsatt flere uheldige prosjekter som bør avvikles. Et eksempel er Regionfelt Østlandet.
Regionfelt Østlandet til en kostnad av minst 2 mrd. kroner er en både unødvendig og miljøfiendtlig utbygging. Forsvaret starter utbygging selv om det ennå ikke foreligger utslippstillatelse, og det er sterk strid om hvor store utslippene vil bli. Senterpartiet fremmet derfor forslag om at Regjeringen må gjennomføre en uavhengig analyse av miljøkonsekvensene av utbygging av Regionfelt Østlandet.
