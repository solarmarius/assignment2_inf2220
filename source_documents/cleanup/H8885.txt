
17.12.2004
Ola D. Gløtvold (Sp)
Stortingsflertallet defensive om dopingforbud
Torsdag behandlet Stortinget et forslag fra Senterpartiet om å forby erverv, besittelse og bruk av dopingmidler gjennom en utvidelse av straffelovens § 162b. Dessverre ville ikke justiskomiteen og de andre partiene støtte dette forslaget, noe vi i Senterpartiet mener er beklagelig. Helsepolitisk talsperson i Senterpartiet Ola D. Gløtvold uttaler:
- I forskningsmiljøene både i Norge og i våre naboland pågår det en debatt og kontinuerlig vurdering av om bruk av dopingmidler har sammenheng med økt voldsbruk og også fare for somatiske helseskader. Vi må derfor i likhet med våre naboland i større grad sørge for å begrense bruken av dopingmidlene, og et lovforbud er derfor ett av de tiltakene som Senterpartiet mener nå må til. Den store økningen i bruk av doping spesielt utenfor det organiserte idrettsmiljøet må bekjempes hardere, og det er trist at de andre partiene på Stortinget ikke vil stramme inn lovverket på dette området nå.
Gløtvold påpekte videre at det både fra ledelsen ved Stiftelsen Antidoping Norge (ADN) og ved "Dopingtelefonen" som er etablert ved Aker universitetssykehus HF uttrykkes stor bekymring for den økende bruken av dopingmidler, og at brukerne i følge undersøkelser blir stadig yngre.
Forslaget ble fremmet med bakgrunn i at økningen i erverv, besittelse og bruk av dopingmidler i form av kjemiske anabole steroider de seneste årene har vært urovekkende stor. Tall fra Tollvesenet viser at beslaget av dopingmidler i 2003 var mer enn det tidobbelte av beslaget i 2000. Senterpartiet er bekymret over økt vold og kriminalitet i samfunnet. Den økende bruken av anabole steroider fører til mer aggressiv adferd og mer voldsbruk, noe som må bekjempes i større grad enn i dag. En kriminalisering av dopingbruk vil gjøre det lettere for politi, idrettsorganisasjonene og antidopingorganisasjoner å bekjempe doping.
Idretten har i mange år gjennom Norges Idrettsforbund og Norges Olympiske Komité drevet aktiv kampanje og kontroll mot bruken av dopingmidler. Gjennom idrettens eget lovverk er det forbudt å bruke dopingmidler, men ifølge norsk lov er dette ikke ulovlig. Et forbud gjennom straffelovens § 162b vil kunne lette idrettens arbeid mot doping da det blir større samsvar mellom idrettens lovverk og straffeloven når det gjelder sanksjoneringsmuligheter og følgene av dopingbruk. Idretten har gjennom sitt holdningsskapende arbeid og forbud kommet langt i sine bestrebelser på å redusere dopingbruk. De miljøer som nå synes å ha et sterkt økende forbruk av slike preparater er i første rekke miljøer som ikke er organisert gjennom idrettslag og foreninger og hvor man ikke når fram med holdningsmessige kampanjer og kontrollvirksomhet.
