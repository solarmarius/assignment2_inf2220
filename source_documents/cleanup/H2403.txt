
Torsdag 5. mai 1994
Komitéleder Jon Lilletun (KrF):
MUSIKKSKOLENE SIKRET
-Jeg registrerer med glede at en enstemmig komité går inn for at de kommunale musikkskolene må sikres bedre levevilkår. Dette er en gammel kampsak for Kristelig Folkeparti. Det sier lederen for Stortingets kirke-, utdannings- og forskningskomité, KrFs nestleder Jon Lilletun, i forbindelse med at komiteen onsdag avga innstilling til regjeringens forslag til endringer av grunnskoleloven.
-Det såkalte Dugstad-utvalget skrev i sin innstilling at det ideelle for de kommunale musikkskolene ville være om de kom inn under Grunnskoleloven. Nå ber en enstemmig komité departementet vurdere å lovfeste de kommunale musikkskolene. Musikkskolene er av stor betydning både for det lokale kulturlivet i kommunene, og for arbeidet med å lære barn og unge til å bli i musikk, både som lyttere og utøvere, sier Jon Lilletun.
