
23. november 1999
Kvinnepolitisk styre
KVPS støtter ultralyd-prosjekt
Uttalelse om tidlig ultralyd fra Kvinnepolitisk styre (KVPS) i Arbeiderpartiet, november 1999.
Kvinnepolitisk styre mener det er uheldig at helseministeren stanser et forskningsprosjekt som tar for seg ultralyd av gravide kvinner i 12. svangerskapsuke.
Regional komite for medisinsk forskningsetikk godkjente prosjektet i juni.
Styret mener at en må ha tillit til at etisk komite som er bredt sammensatt av lekfolk, medisinere, tilsynsmyndigheten, fagfolk på etikk og jurister gjør de nødvendige avgjørelser, og at politiske overprøvelser ikke er akseptabelt.
Kvinnepolitisk styre mener at forskning er kunnskapservervelse, og at økt kunnskap på dette området vil gjøre at en kan lage gode etiske kjøreregler.
Vi reagerer på at helseministeren på denne måten griper inn i den frie forskningen, samtidig som han lar tidlig ultralyd foregå fritt ved private klinikker.
Styret ønsker også å peke på at forskning betyr at vi kan avdekke mange spørsmål hos fosteret, og på den måten spare barnet for unødvendige lidelser ved at tiltak og behandling settes inn på et tidlig stadie etter fødselen.
Med bakgrunn i dette er Kvinnepolitisk styre positive til at det utføres forsvarlig forskning på ultralyd på tidlig tidspunkt, og at de mulige positive nytteverdiene av et slikt prosjekt må og skal legges til grunn. Kvinnepolitisk styre støtter dermed prosjektet som skal kartlegge effekten av rutinemessig ultralyd allerede i 12. svangerskapsuke, og ber om at helseministeren gjør om sin anbefaling om at forsøket stoppes.
