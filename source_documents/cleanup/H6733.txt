
31.01.03
Rolf Terje Klungland
Trolig nederlag for Steensnæs om hjemfallsordningen
- Arbeiderpartiets krav om at en eventuell endring i hjemfallsordningen (industrikonsesjonsloven) må utredes bedre enn det Regjeringen legger opp til, ser nå ut til å få gjennomslag. Dette er svært gledelig, sier stortingsrepresentant Rolf Terje Klungland (Ap), etter at alle opposisjonspartiene på Stortinget nå signaliserer støtte til dette.
Olje- og energiminister Einar Steensnæs har foreslått en ny ordning om hjemfall, som går ut på at det skal være hjemfall på alle kraftverk, også offentlig eide kraftverk, om 75 år. Arbeiderpartiet frykter at Regjeringens forslag vil føre til omfattende salg av våre felles naturressurser som vannkraften er.
- Arbeiderpartiet har tidligere sendt et brev til statsråden der vi ba om en offentlig utredning i forhold til endringene i loven. I denne saken er det viktig at alle berørte parter blir hørt og at man får tid til en grundig gjennomgang av konsekvensene dette eventuelt kan få. Det er viktig at politikerne ikke gjør noen forhastede vedtak uten et godt beslutningsgrunnlag, sier Klungland.
Klungland peker på at den nåværende industrikonsesjonsloven har fungert bra i snart hundre år og har sikret offentlig og nasjonal kontroll over vannkraften. Industrikonsesjonsloven innebærer at private interessenter som bygger ut vannkraft i Norge får konsesjon for utbygging og drift av anlegget i 60 år, deretter faller anleggene vederlagsfritt tilbake til staten.
