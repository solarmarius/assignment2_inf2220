
Stortinget, 16. mai, 2000
FREMSKRITTSPARTIETS
STORTINGSGRUPPE
fra stortingsrepresentant Per Roar Bredvold, Fremskrittspartiet
Intetsigende mediepolitisk redegjørelse
- Dagens mediepolitiske redegjørelse fra Kulturminister Ellen Horn i Stortinget kunne etter mitt skjønn likegodt ha vært holdt av de tidligere kulturministrene Anne Enger Lahnstein og Åslaug Haga fra regjeringen Bondevik.
Det sier stortingsrepresentant og medlem av Kulturkomiteen, Per Roar Bredvold fra Fremskrittspartiet. Han mener det rett og slett ikke kom frem noe nytt av betydning i den nye Kulturministerens første redegjørelse om det mediepolitiske området. - Kan dette komme av at den nye Regjeringen ikke har noen egen mediepolitikk i forhold til den forrige Regjeringen, spør Bredvold.
- Etter mitt skjønn var redegjørelsen kun en oppramsing av selvfølgeligheter, og den reneste 17. mai tale. Den er ikke egnet til å skape den helt store debatten rundt det mediepolitiske området. Man må kunne vente at en ny Regjering på en del områder vil skille seg fra den forrige på et så viktig område som mediesektoren er, sier Bredvold.
- Kulturministeren burde i større grad ha fokusert på at myndighetene i minst mulig grad bør legge seg opp i de redaksjonelle vurderingene som blir foretatt og la dette forbli en sak mellom redaksjonene og markedet, avslutter Per Roar Bredvold.
