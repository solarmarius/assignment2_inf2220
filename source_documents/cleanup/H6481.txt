
16.12.02
Øyvind Vaksdal, FrP
Petroleumskattesystemet må legges om!
Oljenæringen er, og vil i mange år fremover, være svært viktig for norsk økonomi. Det er imidlertid viktig at vi hele tiden fokuserer på denne næringens rammebetingelser og sikrer langsiktighet og forutsigbarhet, slik at næringen står bedre rustet også ved et eventuelt fall i oljeprisen. Vi merker dessverre allerede at sokkelen har blitt mindre attraktiv. De rekordlave investeringene på leting etter olje og gass er et meget klart signal på det.
Fremskrittspartiet mener det er særdeles viktig å sikre norsk sokkels konkurranseevne, og har flere ganger tatt til orde for å legge om skattesystemet på norsk sokkel. Dagens høye marginalskatt gjør i seg selv norsk sokkel mindre attraktiv i den internasjonal konkurransen, og er til hinder blant annet for investeringer i ny teknologi og økt haleproduksjon.
I begynnelsen av november ga konserndirektør Tore Torvund i Norsk Hydro uttrykk for at dagens skattesystem motarbeider viktige mål for norsk oljepolitikk. Statsråd Steensnæs var deretter ute i media og åpnet for debatt om oljeskatten. I behandlingen av statsbudsjettet forventet derfor Fremskrittspartiet at skattesystemet ville bli et tema. Frp fremmet derfor forslag om at Regjeringen skulle legge frem forslag til nytt skattesystem på norsk sokkel. Vårt forslag ble fullstendig ignorert i Stortinget.
Fremskrittspartiet vil arbeide for å redusere/fjerne bruttoskattene på sokkelen, samtidig som vi vil arbeide for et mer rettferdig skattesystem som i større grad fordeler både oppsider og nedsider, noe som vil bidra til å sikre aktiviteten på sokkelen også ved lavere oljepriser. Skatteincentiver må vurderes for å gjøre nisje- og haleproduksjon mer lønnsom. Det må i tillegg sørges for at oljeindustrien gis tilgang på nye prospektive arealer, også i nordområdene. Dette er viktig både for norsk sokkels konkurransekraft og for leverandørindustrien, som er avhengig av jevn aktivitet for å sysselsettingen og teknologi- og kompetanseutviklingen.
Verdiskapningen i petroleumsindustrien kommer ikke av seg selv. Norsk sokkel er blitt en moden provins, og det stiller andre krav til skattesystem og rammebetingelser. Myndighetene må være våkne og sikre en gjennomgang av rammebetingelsene snarest.
