
Pressemelding fra Høyre, KrF og Venstre, 14. juni 2002
Jan Tore Sanner
Flertall for revidert nasjonalbudsjett - KORRIGERT VERSJON
- Det er med glede vi konstaterer at det er flertall i finanskomiteen for hovedlinjene i Regjeringens forslag til Revidert Nasjonalbudsjett, sier samarbeidspartienes finanspolitiske talspersoner, Jan Tore Sanner (H), Ingebrigt Sørfonn (KrF) og May Britt Vihovde (V). Flertallet er sikret gjennom en avtale mellom samarbeidspartiene og FrP.
- I regjeringens forslag til Revidert Nasjonalbudsjett ligger det en klar prioritering av sykehusene, kommunene og forsvaret. Avtalen med Fremskrittspartiet sikrer at de økonomiske rammene holdes, samtidig som det er funnet rom for en ytterligere prioritering av pasientbehandling, politi og rettsvesen, fortsetter samarbeidspartienes talspersoner.
- Tollsatsene på om lag 630 varer fjernes som en del av Regjeringens arbeid for et enklere Norge og for å senke skatter og avgifter. Som en del av avtalen mellom samarbeidspartiene og FrP fjernes all skatt på kjøregodtgjørelse.
