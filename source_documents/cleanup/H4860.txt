
8. februar 2001
Rita Tveiten
- Skal ikkje vere leiglendingar i eige hus
Innlegg av stortingsrepresentant Rita Tveiten i debatten om havbruk, torsdag 8. februar 2001.
- Me står på terskelen til ei tid der me skal ta havet i bruk på heilt nye måtar. Skal me lukkast med verdiskapinga i havbruksnæringa, må me gjera val. Korleis skal me bruka havet? Kva skal me bruka havet til? Kven skal bruka havet?
Desse spørsmåla tok Arbeidarpartiet si fiskeripolitiske talskvinne Rita Tveiten føre seg i debatten om havbruk torsdag.
Tveiten understreka at havbruk først og fremst må ta utgangspunkt i havet si tåleevne, og her kjem spørsmålet om korleis me skal bruka havet inn.
- Då vert miljøspørsmåla avgjerande. Suksessfaktor nummer 1 vert vår evne til å produsera rein mat med basis i havet, samt vår evne til å nytta heile råstoffet, sa Tveiten, som såg føre seg at eit eige Havdepartement kunne verke positivt i denne samanhengen. Forutan at våre eigne handlingar får konsekvensar, peika ho på at også åtferdsmønstra i det internasjonale samfunn får konsekvensar for oss. - Difor må me reagera kraftig på atomavfall frå Sellafield og fare for forureining frå skipsfarten langs kysten vår. Og skal me lukkast med skjelnæringa, må det auka innsats til for å få bukt med algegiftsituasjonen i fjordane våre, sa ho.
Når det gjeld spørsmålet om kva me skal bruka havet til, minna Tveiten om at havbruk dreiar seg om mykje meir enn laks og aure.
- Me står ved starten på eit oppdrettseventyr som kan verta minst like stort som desse artane. Det dreiar seg om torsk, kveite, piggvar, skjel, hummar, østers og kråkebollar. Den verkeleg store suksessfaktoren for å få til gjennombrot i denne næringa er forsking, understreka Tveiten, og ho var glad for at Stortinget har bestemt at marin forsking skal vera eit satsingsområde frametter. Ho understreka at det gjeld å tenkje nytt og koma tidleg på banen med andre artar, for som ho sa: - Skal du komme først til mølla, må du symje mot strømmen. Til dømes viser satsinga på utsetting av hummar at det er naudsynt å byggja på dei miljøa som har vist evne og vilje til å koma nokon veg.
Det er ikkje uvesentleg kven som skal hausta av havbruket. Difor slo Tveiten fast at me skal ha ein differensiert struktur og eit differensiert eigarskap.
- Det kan ikkje vera slik at dei som bur langs kysten vert utestengt frå verdiane som ligg der, og at dei som sit med pengane, men ikkje vil bu i kystsamfunna våre, skal ta heile kaka. Kystbefolkningen skal ikkje vere leiglendingar i eige hus. Difor må me få på plass reglar for eigarbegrensing slik at me kan halda oppe mangfaldet i næringa, understreka Tveiten.
Tveiten meinte også at vi må retta merksemd på at kvinneandelen i havbruksnæringa er redusert frå 15% i 1994 til 7,6% i 1999.
- Det held ikkje. Skal havbrukspotensialet utløysast, må det satsast aktivt på å rekruttering. Når havbruk som distriktsnæring syner ei så negativ utvikling kva gjeld kvinneandel, må det takast ibruk særskilde verkemiddel. Mange av dei kvinnene som tek høgare utdanning har relevant utdanning i høve satsing på havbruk. Eg vil difor arbeida for at kvinneperspektivet vert lagt til grunn ved tildeling av nye oppdrettskonsesjonar i tida som kjem, varsla Rita Tveiten.
