
Oslo, 14. januar 2002
Morten Meyer
Økt innsats for entreprenørskap i skolen
Kommunal- og regionaldepartementet bevilger fra i år 2,5 millioner kroner årlig over en fireårsperiode til den ideelle organisasjonen Ungt Entreprenørskap. Nærings- og handelsdepartementet viser også positiv vilje til å prioritere entreprenørskap i utdanningssystemet i årene framover.
Beslutning om å støtte Ungt Entreprenørskap over fire år er et klart uttrykk for at Regjeringen legger vekt på et aktivt, langsiktig og holdningsskapende arbeid blant unge over hele landet.
Arbeidet i regi av Ungt Entreprenørskap vil gi skoleelever praktisk kunnskap om bedriftsetablering. Dette skal øke troen på egen skaperkraft og senke terskelen for å starte egen virksomhet senere.
Forskningsresultater fra Sverige viser at hele 20 prosent av dem som har vært med i ungdomsbedrifter etablerer bedrifter etter fylte 29 år.
- Dette er overbevisende resultater, sier statssekretær Morten Meyer i Kommunal og regionaldepartementet. Han understreker at Regjeringen vil intensivere arbeidet for økt entreprenørskap i utdanningssystemet. - Vi må få fram kreativiteten og legge grunnlaget for nyskaping i en tidlig fase i menneskers liv, sier Meyer.
