
Onsdag 26. mai 1993
Uttalelse fra sentralstyret i Kristelig Folkepartis Kvinner:
MEDIEPOLITIKK MED OPPDRAGER-PERSPEKTIV
Sentralstyret i Kristelig Folkepartis Kvinner hilser med glede de tiltak for barn og unge som regjeringen varsler i sin mediemelding. Vi vil oppfordre Stortinget til å se mediemarkedet i et oppdragerperspektiv. Det må også vurderes egne organer som tar opp barnas interesser i det mediepolitiske bildet.
De ulike mediene spiller en sentral rolle i barns oppvekst i Norge, og mange barn bruker mer tid på medier enn på skolearbeid, med de konsekvensene dette har for utviklingen av holdninger og ideer. Komersielle interesser på TV- og videomarkedet tar sterke virke-midler i bruk for å få solgt sine produkter og sitt budskap til barn og unge. Vold blir i økende grad brukt som konfliktløsende underholdning. Sex- og pornofilmer blir tilbudt åpent i direktereklame og via uregulert privat omsetning. Det menneskesyn som kommer til uttrykk i slike produksjoner kan gi katastrofale følger for samfunnet dersom barn omsetter i handling det de ser på skjermen. Derfor er det viktig at det vellykede prosjektet "Kampanjen mot vold på skjermen" blir videreført, og at mediekunnskapen styrkes på ulike nivåer i skolen.
Det enkelte hjem er sentralt i denne sammenheng, men politikerne må ta hensyn til de funksjonsproblemene mange norske hjem har i vår tid. Mange barn har demed ikke tilgang til de råd og den regulering av mediebruk som andre tar som en selvfølge. Det er derfor viktig å tegne ut en mediepolitikk som bygger på sann solidaritet med de som ikke har noen talsmenn i denne sammenhengen, og her må barna stå i første rekke.
