
24.07.02
Stortingsrepresentant Eli Sollied Øveraas (Sp):
GAMALT NYTT OM KOMMUNESAMANSLÅING!
Nyhetsoppslaga nå om storgevinst på kommunespleis er ikkje nye tankar. Alt i 1992 la det dåverande Christiansenutvalet fram ei innstilling om kommune- og fylkessamanslåing. Mykje av prinsippa som Statistisk Sentralbyrå (SSB) nå legg fram var dei same som vart diskuterte for 10 år sidan. Stort sett er det berre tala som har endra seg med åra saman med enkelte tekniske nyvinningar.
For 7 år sidan gjorde Stortinget eit klart vedtak om at ingen kommune skulle tvangssamanslåast. Den store prosessen på dette som enkelte ville ha, vart stoppa av Stortinget. Dette vart gjort etter ei grundig vurdering med forskingsrapportar frå alle område. Nå kjem altså ein "ny" forskingsrapport som syner mykje av det gamle som vi visste frå før.
I 1992 vart det rekna på ei total innsparing på ca. 1,5 milliardar kroner, i 1992-kroner på å slå saman dei minste kommunane.
I 2002 er innsparinga rekna til å vera frå 2,7 til 4,1 milliardar kroner. Og føresetnadene for innsparinga er at kommunane er jamt busette.
Vi veit også at mange av dei minste kommunane er svært spreidd utbygde. I tillegg er dei ofte saman sette av øyar, fjell og fjordar som gjer dei tungdrevne og etter måten dyre i drift uansett storleik. Dersom desse kommunane vert større, kan ein i tillegg mista oversikten.
For dei fleste er nærleik til dei som bestemmer viktig, likeså tilhørighet og identitetskjensle. Vi veit at nærleiken mellom folket og dei styrande kan gjera at ting blir ordna oppi før det vert ei "sak" av det og ein økonomisk kostnad for kommunen.
I dette reknestykket er det ikkje teke med samanslåingskostnader, både direkte økonomisk og menneskeleg. Kjensla av korleis ein har det og vil ha det, kan også verta ein økonomisk realitet. Kostnaden her kan verta høgare enn mange trudde på førehand når det ikkje fungerar mellom tidlegare kommunar på det menneskelege planet. Det er nok av døme på at dette har teke fleire tiår.
SSB slår fast at det er mest å spare i administrasjon og infrastruktur. I dei kommunane som tidlegare har vorte samanslegne, har det synt seg at dette i praksis har vorte som før, men med ei ny overbygning på toppen av administrasjon. Kor blir sparinga då?
I kommunane Ål og Hol utgreier dei nå samanslåing eller nærare samarbeid. Dei har begge noko under 5000 innbyggjarar. Ordførar Ingvard Solberg (Sp) seier til Dagens Næringsliv den 20. juni i år at utgreiinga syner at det ikkje er noko økonomisk å henta på ei samanslåing på tunge område som helse, sosial, skular og barnehagar.
Det er også eit faktum at kommunar over 18 000 innbyggjarar er dyrare i drift pr. innbyggjar enn dei som er mellom 5000 og 18 000. Det bør også vera med i debatten hjå dei som vil innlemma dei bynære kommunane i storbyane!
Derimot kan det vera klokt å inngå betre samarbeid mellom kommunane på fleire sektorar utan samanslåing. Dette kan vera aktuelt for kortare eller lengre tid, alt etter kva område det gjeld. Det kan vera samarbeid med alle kommunane rundt om på eitt område, medan det berre er aktuelt med kommunen i nord eller i sør på andre felt. Her må kommunane vera viljuge til å gi og ta for å få dette til. Det finst gode døme på dette. Elles er dette eit område der det bør avsetjast større midlar på statsbudsjettet for å få til ein større stimulans. Så spørst det om den viljen finst!
Alt talar for at det framleis er innbyggjarane i den enkelte kommunen som må få avgjera om kommunen skal få halda fram som eiga eining. Tvangssamanslåing fører aldri noko godt med seg. Tvert om er det eit svært effektivt sentraliseringstiltak.
