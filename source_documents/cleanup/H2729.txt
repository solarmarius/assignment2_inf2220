
Torsdag 11. mai 1995
KrF-leder Valgerd Svarstad Haugland:
GRASROTAKSJON MOT VOLDSSAMFUNNET
-Vi håper at de mer enn 80 lokale standsaksjonene som KrF-ere over hele landet vil foreta lørdag 13. mai, vil føre til en grasrotmobilisering mot voldssamfunnet. Ved stands, veggaviser og postkortaksjon vil vi mobilisere til såvel politisk debatt som holdningsendringer. Det sa Kristelig Folkepartis leder Valgerd Svarstad Haugland på en pressekonferanse i Oslo torsdag.
På alle KrF-standsene vil det bli delt ut et postkort med en del påstander som folk oppfordres til å reagere på. Kortene kan deretter sendes inn til KrF sentralt.
-Vi har "tjuvstartet" litt med postkortaksjonen, i og med at kortet allerede har vært sendt til medlemmer og sympatisører. Responsen har vært god så langt, vi har mottatt omkring 2000 kort til landskontoret allerede, sa Svarstad Haugland.
-Tendensen i svarene er tydelig. Det er en massiv tilslutning til vannskille-prinsippet, og sterk oppslutning om at familien er det beste nettverket mot vold, sa KrF-lederen. Hun utfordrer NRK til også å innføre "vannskillet" i sine sendinger.
-Vår eldste, mest erfarne og mest prestisjetunge fjernsynskanal er en av de få norske kanalene som ennå ikke har tatt dette på alvor, sa hun.
KrF-lederen sa at én av problemstillingene i KrFs aksjon mot vold, er tanken om at "det rammer ikke meg".
-Denne tanken må vi advare mot. Faktum er at voldsovergrep kan ramme hvem som helst - og gjør også det. Men selv om det har vært fokusert mye på såkalt "blind vold", skjer det også voldsovergrep som er helt bevisste. Mange av voldshandlingene er så grove at folk blir invalidisert for livstid, eller mister livet. Jeg håper statråd Grete Faremos redegjørelse i Stortinget mandag vil bli startskuddet til et arbeid på bred basis og med et stort spekter av tiltak i kampen mot vold, sa Valgerd Svarstad Haugland til slutt. (KrF-Press/NPE)
