
Fredag 26. mars 1993
Stortingsrepresentant Svein Alsaker (KrF):
TELEVERKET MÅ STOPPE TELESEX-ABONNENTER
Televerket har, hvis de selv vil, full anledning til å si opp abonnementene til dem som markedsfører salg av seksuelle tjenester. Det kan ikke være en oppgave for en statlig bedrift å fungere som "telefonhallik". Det sier stortingsrepresentant Svein Alskar (KrF, Hordaland). Han støtter Tele- og dataforbundets krav om at Televerket sier opp disse abonnementene, og vil ta saken opp i Stortinget.
Under Tele- og dataforbundets landsmøte nylig var det full oppslutning om en resolusjon som krever at Televerket sier opp abonnementene til dem som markedsfører salg av seksuelle tjenester.
-Det er på høy tid at noen slår i bordet for å få stanset denne uverdige virksomheten. Den tar mer og mer overhånd, og jeg synes det er et tankekors at telefonsex formidles av en statsbedrift, sier Svein Alsaker.
Svein Alsaker mener det ikke kan være tvil om at Televerket, hvis de vil, har full adgang til å nekte å formidle slike tjenester, og har har meldt et spørsmål til samferdselsministeren til Stortingets spørretime. I spørsmålet viser han til krvet fra Tele- og dataforbundets landsmøte, og spør om statsråden vil foreta seg noe for å følge opp denne henstillingen, slik at statens virksomhet som "telefonhallik" kan opphøre.
