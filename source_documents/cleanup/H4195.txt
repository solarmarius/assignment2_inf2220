
søndag 7. desember 1997 15:49:44
VENSTRES LANDSSTYRE:
Sterkere personvern og friere Datatilsyn
Informasjonssamfunnet fører med seg økt innsamling og lagring av informasjon og sammenkobling av datakilder. Dette skaper nye utfordringer for personvernet. Venstres landsstyre er derfor tilfreds med at det i det politiske grunnlaget for sentrumsregjeringen legges sterk vekt på personvern og at Datatilsynet skal styrkes og få en mer uavhengig stilling i forhold til Justisdepartementet.
Venstres landsstyre viser til at Skauge-utvalget i juni i år la fram sin innstilling «Et bedre personvern» (NOU 1997:19). Utvalget foreslår at det vedtas en y lov om personopplysninger, og gir i den forbindelse støtte til en rekke av de personvernforslag Venstre har fått vedtatt i Stortinget de siste årene.
Venstres landsstyre mener det haster med å få vedtatt en bedre personvernlov, og ber Regjeringen snarest mulig fremme forslagene til behandling i Stortinget.
I en strategi for å styrke personvernet, legger Venstre særlig vekt på disse forslagene fra Skauge-utvalget:
 Datatilsynets arbeid effektiviseres ved at det innføres meldeplikt i stedet for konsesjonsplikt for annet enn særlig sensitive registre, og at det opprettes en oversikt over registrene.
 Det innføres en varslingsplikt overfor registrerte personer for visse typer registre og at hensynet til personlig integritet og privatlivets fred er tatt inn i lovens formålsparagraf.
 Det etableres en bredt sammensatt personvernnemnd som erstatter Justis-departementet som klageinstans, og det bør da vurderes om det trengs et eget styre overordnet direktøren (forslag fra utvalgets flertall).
 Det innføres strengere regler for fjernsynsovervåking.
 Det innføres i visse tilfeller rett til å kreve manuell behandling av personopplysninger og rett til å kreve innsyn i begrunnelsen («logikken») i fullstendig automatiserte beslutningssystemer.
Venstres landsstyre understreker at beslutninger om endringer i personregisterlovgivning og Datatilsynets organisering bør tas samlet. I tillegg til forslagene fra Skauge-utvalget vil Venstre også legge vekt på:
 Etablering av et teknisk sertifiseringsorgan som kan bistå Datatilsynet i å avgjøre hva som kan regnes som sikre dataløsninger.
 At det vurderes om det er mer hensiktsmessig at Datatilsynet er administrativt underlagt et annet departement enn Justisdepartementet.
