
Dato: 28. januar 2005
Nestformann i FrP, Siv Jensen (FrP)
- Stoltenberg snakker rike foreldres sak
- Jens Stoltenberg snakker de rike foreldrenes sak når han vil fjerne dagens friskolelov. Det mener 1. nestformann i FrP, Siv Jensen. - Friskoleloven sikrer offentlig støtte til alle som velger godkjente skoler, sier hun.
Det var NrK som i dag kunne melde at Stoltenberg, dersom han kommer i regjeringsposisjon, vil fjerne dagens friskolelov. Det innebærer at langt færre som velger private skoler får offentlig støtte, og at foreldre som velger slike skoler for sine barn må betale skolepenger.
- Dermed vil Stoltenberg ødelegge vanlige foreldres muligheter til å velge et alternativ til den offentlige skolen, sier Siv Jensen.
Hun fremhever at den nye friskoleloven nettopp har til hensikt å gjøre det til et reelt alternativ å kunne velge private skoler. - Med den gamle loven var det bare foreldre som valgte religiøse og pedagogiske alternativer som fikk støtte, men den nye friskoleloven sikrer offentlig støtte til alle som velger skoler som oppfyller lovens krav.
Jensen avviser at friskoleloven skaper forskjeller i samfunnet. - Loven fører faktisk til en utjevning av forskjellene, nettopp fordi det nå ikke lenger bare er elever med rike foreldre som kan velge alternativer til den offentlige skolen.
- Stoltenberg rammer med forslaget sitt også helt vanlige skoler som håndverkskoler. De får ikke støtte uten friskoleloven. Det altså slett ikke bare religiøse eller rene markedsorienterte skoler som får støtte gjennom den nye loven, presiserer Jensen
