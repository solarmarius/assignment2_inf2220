
torsdag 17. juni 1999 12:48:20
Selvkritikk fra FIVH
Framtiden i våre hender (FIVH) tar selvkritikk etter at Venstres stortingsgruppe påpekte svakheter ved organisasjonens "karakterbok" om Regjeringens miljøpolitikk.
Venstre påpekte i en grundig svarrapport at mange sider ved Regjeringens miljøpolitikk var uteglemt i den vurdering FIVH gjorde. I sitt svar skriver daglig leder Tor Traasdahl at det finnes metodiske svakheter ved "Karakterboka" som FIVH vil bestrebe seg på å unngå i framtida. På den annen side er denne karaktergivingen mer et journalistisk enn et vitenskapelig produkt, skriver FIVH, som bygger sitt svarbrev på en vurdering gjort av forskningsstiftelsen FIFI.
I den skriver styreleder Ingeborg Rasmussen at rapporten "Hvor ble det av miljøløftene Fra meget til stryk" at informasjonsgrunnlag og kildehenvisningene er for dårlige på en del av punktene som behandles i rapporten. Hun mener også at tidsaspektet i forhold til en politisk målsetting må tas hensyn til i slike årlige vurderinger.
Venstres parlamentariske leder Gunnar Kvassheim, sier det er positivt at FIVH har tatt kritikken på alvor. Han understreker betydningen av en kritisk og aktiv miljøbevegelse, men at denne bør være etterrettelig for å ha troverdighet.
Det er nå vel et halvt år siden FIVH karakteriserte Regjeringens miljøpolitikk, og mye har skjedde siden, blant annet Stortingets behandling av skytefeltsaken og Øvre Otta. Vi forventer en fortsatt kritisk miljøbevegelse, men registrerer også at den nå er mye mer nyansert, og ser de store forskjellene det faktisk er på Regjeringens og opposisjonens miljøpolitikk, sier Kvassheim.
