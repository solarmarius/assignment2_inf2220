
22.09.2002
Arbeiderpartiet
FN må opprette en palestinsk stat
- Det internasjonale samfunn må gripe inn. FN opprettet staten Israel, og nå må FN opprette en palestinsk stat, sa partileder Thorbjørn Jagland da han holdt tale om "Vår sårbare verden" til landskvinnekonferansen søndag.
- Det internasjonale samfunn må gripe inn. FN opprettet staten Israel, og nå må FN opprette en palestinsk stat, sa partileder Thorbjørn Jagland da han holdt tale om "Vår sårbare verden" til landskvinnekonferansen 22. september 2002.
Jagland trakk trådene tilbake til Oslo-prosessen, og framholdt også hva som gikk feil.
- Israel anerkjente palestinerne som et folk, og palestinerne anerkjente staten Israel. Men den skrittvise prosessen fram mot frihet for palestinerne ble ikke fulgt. Når man en gang starter igjen på en fredsprosess, må man starte med å opprette en palestinsk stat slik at det blir to stater, to likeverdige parter som forhandler med hverandre.
En av de stor feilene i forbindelse med Oslo-avtalen var at man forutsatte at de to partene selv skulle sørge for å gjennomføre avtalen. Man fikk ikke på plass internasjonale overvåkere av hva som skjedde, sa Jagland, og understreket at dette er er helt essensielt i en ny prosess. - Dessuten må alle de tre religioner, jødedom, islam og kristendom må ha sine rettigheter i Jerusalem.
Det aller vanskeligste spørsmålet blir flyktningene. Det fins to millioner palestinske flyktninger uten hjemland. Å løse dette spørsmålet, vil kreve den største internasjonale aksjonen noensinne, framholdt Jagland.
I debatten etter Jaglands innlegg ble det holdt mange flammende innlegg med støtte til palestinerne. Anne Marit Bjørnflaten, leder i KVPS i Troms, kritiserte det internasjonale samfunn for unnfallenhet i forhold til det som skjer.
- I natt har det palestinske folk dannet et levende skjold for å beskytte Arafat. De tar det ansvar som det internasjonale samfunnet skulle tatt, sa hun.
