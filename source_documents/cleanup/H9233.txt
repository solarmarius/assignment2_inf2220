
Dato: 19. mai 2005
Stortingsrepresentant Arne Sortevik (FrP)
- Direktoratet hindrer friskolene
- Utdanningsdirektoratet trenerer og hindrer lovlige friskoler gjennom byråkratiske søknadskrav. Slik reagerer FrPs Arne Sortevik på at samtlige friskoler fikk sine søknadspapirer i retur.
NRK meldte i dag at Utdanningsdirektoratet mente samtlige av søknadene fra de private friskolene som ville starte undervisning fra i høsten av, var så dårlige at de ble sendt i retur.
- Direktoratet er et håpløst byråkrati som setter kjepper i hjulene for friskolene. Mange av kravene som direktoratet har satt har nemlig ingenting med utdanning å gjøre, mener Sortevik.
- Direktoratet har blant annet kranglet med friskoler om det skal hete inntak eller opptak når elever skal tas opp ved en skole. Når dette er krav som setter oppstart av friskoler til høsten i fare, er det ikke noe annet en ren trenering av Stortingets vedtak.
Sortevik minner om at Stortinget eksplisitt har vedtatt at friskolene skal få lov til å starte opp fra høsten av. - Dette var en forutsetning for Stortinget, og da er det uaktuelt at Utdanningsdirektoratet blander seg inn og skaper unødvendige vansker.
- Jeg etterlyser nå at utdanningsminister Kristin Clemet ordner opp og sørger for at ingen friskoler hindres i å starte opp fra høsten av på grunn av meningsløse krangler med byråkratiet, avslutter Sortevik.
