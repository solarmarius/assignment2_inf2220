
1.2.2002
Uttalelse fra RVs landsstyremøte 1-3 februar - Forslagstiller: Aslak Sira Myhre
Stopp Tormod Hermansens siste herjinger.
RVs landsstyre protesterer på det sterkeste mot Telenors planlagte omorganisering og nedlegging av virksomhet. 500 arbeidsplasser er trua når 180 opplysningen og Telenor Kundeservice skal omorganiseres eller legges ned. Etter børsnoteringen og delprivatiseringen har Telenors ledelse prøvd å innføre "amerikanske" tilstander i det gamle televerket. Stadig nye virksomheter skilles ut, ansatte mister jobben, for å så å bli leid inn for å gjøre den samme jobben. Stadig nye områder legges ut for konkurranse i markedet. Det er ikke dokumentert noen forbedring av tilbudet til kundene som et resultat av disse prosessene, til gjengjeld er vilkårene for de ansatte, og særlig fagforeningene, blitt stadig verre.
I den pågående nedbemanningsprosessen har ansatte fått ordre om å gå på dagen, folk har fått to timer til å rydde kontoret og forsvinne ut. Hvis planene for omorganisering av Kunderservice går gjennom, vil folk miste jobben, men kanskje få tilbud om å gjøre den samme jobben i nye selskaper uten tariffavtale. Den nye organisasjonsstrukturen for opplysningen og Kundeservice vil bryte med en stortingsvedtatt distrikts politikk, uten at folk vil få et nytt eller forbedra tilbud. Snarerer tvert om.
Telenor opptrer i dag som en rå og brutal kapitalist, som av hensyn til børskursen kjører sine ansatte stadig hardere. Faglige rettigheter og menneskelige hensyn er bare hindringer i veien for Tormod Hermansens jakt på "effektivitet". Dette må stoppes. Telenor er fortsatt 70% statseid, det sitter så vel politikere som LO-representanter i styret for bedriften. Mener for eksempel Einar Førde og Bente N Halvorsen, som er hovedkasserer i LO, at en slik rasering av faglige retter og brutalisering av arbeidslivet er riktig for staten som arbeidsgiver?
RV støtter fullt opp om El og It forbundets kamp mot Telenor ledelsen. Vi krever at stortinget og departementet nå griper inn mot Telenorledelsens ville ferd. Outsourcinga av Kundeservice må stoppes. Ingen ansatte skal måtte forlate Telenor i denne prosessen. På tross av endra rammevilkår, så skal fortsatt den samme jobben gjøres, da trengs det minst like mange mennesker. Telenor er en bedrift som allerede har gått gjennom alt for mange omorganiseringer. De ansatte trenger nå ro fra ledelsen slik at de kan få gjort jobben sin.
Det som nå skjer i Telenor, og som også i stor grad er gjennomført i NSB, viser oss med all tydelighet at privatiseringa av statsselskapene ikke har handla om å gi folk et bedre tjenestetilbud i Norge, men om å liberalisere arbeidslivet og næringslivet for å gi profitt til private aksjonærer. Hermansens oppkjøp i utlandet er den ene sida av denne galskapen, angrepene på faglige retter i Norge er den andre sida. RV vil støtte El- og It-forbundet gjennom hele denne kampen, og landsstyret oppfordrer alle tillitsvalgte og medlemmer til å delta i aksjoner lokalt og sentralt.
