
25. august 1999
Karl Eirik Schjøtt-Pedersen
Villedende fra samferdselsminister Fjærvoll
-Det er bred enighet om viktigheten av rassikring. Samferdselsministerens pressemelding i går, om en ekstra innsats på 2 milliarder kroner over seks år, ser imidlertid ut for å være nok et villedende utspill fra Regjeringen, slik det startet med at Enoksen fikk rundt 160 millioner kroner per år til å bli en milliardsatsing, sier Arbeiderpartiets samferdselspolitiske talsmann Karl Eirik Schjøtt-Pedersen.
-Av den handlingsplanen for rassikring som samferdselsministeren la fram i går framgår det at de 2 milliardene ikke kommer i tillegg til den vanlige veiplanen/transportplanen. Dette er den samlede innsats til rassikring. Men dette er jo MINDRE i snitt per år enn dagens nivå (kapittel 5 side 2). Da blir det noe spesielt å kalle det en ekstrasatsning, sier Karl Eirik Schjøtt-Pedersen.
-Utsatte rasfylker som Hordaland og Møre- og Romsdal får langt mindre enn nå. Av tabell 5.1 framgår at Hordaland i denne 4-årsperioden ventes å få 470 millioner kroner. og Møre- og Romsdal 350 millioner kroner. Av tabell 5.5 framgår det at de to fylkene i Bondevik-regjeringens opplegg for de 6 årene 2002-2007, vil få henholdsvis 280 og 340 millioner kroner!!!!. Da nytter det lite at Regjeringen (Enoksen og Fjærvoll) er gått over til å summere sammen bevilgninger for seks år for å få store tall. Det meste blir milliarder hvis en bare benytter mange nok år, avslutter Karl Eirik Schjøtt-Pedersen.
