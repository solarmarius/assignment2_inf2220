
16.2.2001
Johan J. Jakobsen,
Pressemelding fra
Johan J. Jakobsen på årsmøtet i Nord-Trøndelag Senterparti:
- STOLTENBERG OG JAGLAND ÅPNER FOR NORSK EU-MEDLEMSKAP I
­­NESTE STORTINGSPERIODE.
- Hittil har statsministeren og utenriksministeren uttalt seg noe ulikt når gjelder tidspunktet for en eventuell søknad om norsk medlemskap i EU. Statsministeren sa på NHOs årskonferanse at dette er et uaktuelt spørsmål og at de som ønsker å debattere EU-medlemskap i valgkampen vil ikke møte oss! Utenriksminister og partileder Thorbjørn Jagland har imidlertid i klartekst sagt at verken søknad om EU-medlemskap eller folkeavstemning kan utelukkes i perioden 2001-2005. Etter debatten i Stortinget om rikets tilstand og onsdagens spontanspørretime, har vi imidlertid fått en nyttig avklaring, sa stortingsrepresentant Johan J. Jakobsen på årsmøtet i Nord-Trøndelag Senterparti i Steinkjer..
- Både statsminister Jens Stoltenberg og utenriksminister Thorbjørn Jagland bekrefter nå at en søknad om norsk EU-medlemskap kan bli sendt i neste stortingsperiode. Jagland klargjorde dessuten at Arbeiderpartiet ikke har til hensikt å legge lokk på debatten, slik partiet gjorde i valgkampen i 1989. Selv om Ap den gang bedyret at medlemskap var uaktuelt, ble EU-søknaden godkjent av Stortinget allerede i november 1992.
I Stortinget klargjorde Jagland at det er avgjørende i et demokrati, at alle vesentlige spørsmål bør legges fram for folket når vi har stortingsvalg. Alle partier må da vise sine kort i alle viktige saker, presiserte utenriksministeren.
- I Senterpartiet er vi tilfredse med forsikringen fra Arbeiderpartiets leder om at alle partier må vise sine kort i alle viktige saker, og tolker dette slik at Ap ikke har til hensikt å legge lokk på EU-spørsmålet denne gang, sa Jakobsen.
- Det vil være meningsløst dersom en så viktig sak som norsk EU-medlemskap ikke skulle være tema i den forestående valgkamp, når Ap-ledelsen har sørget for å få endret sitt partiprogram slik at det åpnes for en søknad om medlemskap allerede i den kommende stortingsperioden. Vi må ikke glemme at det er det Storting som velges i høst som kan komme til å avgjøre om Norge ennå en gang skal søke om å bli med i Den europeiske Unionen.
- Dersom Arbeiderpartiet mot formodning også denne gang prøver å legge lokk på debatten, vil jeg utfordre nei-siden i partiet. Jeg går ut ifra at EU-motstanderne i Ap ikke vil akseptere at partiledelsen , etter å ha presset igjennom endringer i partiprogrammet som gir handlefrihet til å søke om EU-medlemskap, ikke vil stille opp i debatter om EU-saken, slik statsministeren faktisk har antydet, sa Jakobsen.
