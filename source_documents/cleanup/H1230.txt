
26. mars 2001
Høyres Stortingsgruppe
Meningsløst med investeringsavgift i ni måneder
42.000 nye bedrifter må betale investeringsavgift i ni måneder. Det er resultatet av den momsutvidelsen som Arbeiderpartiet og sentrumspartiene ble enige om i statsbudsjettet for 2001. Til tross for at investeringsavgiften avskaffes fra 1. april 2002 må 42.000 nye bedrifter nå legge om regnskapsrutinene og sette seg inn i det svært kompliserte regelverket for investeringsavgiften fra 1. juli i år. Jeg har med interesse lest den rapporten KPMG har utarbeidet på oppdrag fra Bedriftsforbundet. Av rapporten fremgår det at bedriftenes ekstra administrasjonsutgifter blir mer enn det dobbelte av de ekstra inntektene staten kan forvente å trkke inn i investeringsavgift når avgiften utvides til å omfatte tjenesteytende virksomhet. Når avgiften likevel skal avvikles fra 1. april 2002 blir dette meningsløshet satt i system, sier Høyres næringspolitiske talsmann Ansgar Gabrielsen.
Gabrielsen minner om at Høyre og Fremskrittspartiet før jul fremsatte forslag om å sende hele merverdiavgiftsreformen tilbake til Regjeringen. En av begrunnelsene var nettopp at de berørte bedriftene skulle gis god anledning til å utrede virkningen av merverdiavgiftsreformen for sin virksomhet og deretter fremføre sine synspunkter for myndighetene. Arbeiderpartiets og sentrumspartienes hastverk med å innføre en momsreform uten å utrede konsekvensene og uten å vurdere behovet for overgangsordninger, skaper nå problemer for mange bedrifter.
Høyre mener de berørte bedriftene må få fritak for investeringsavgift fram til avgiften avvikles 1. april neste år. Dersom Regjeringen mener alvor med løftene om en mer brukervennlig offentlig sektor kan de ikke pålegge 42.000 bedrifter å forholde seg til en forskriftsjungel som likevel skal avvikles etter ni måneder, sier Gabrielsen.
