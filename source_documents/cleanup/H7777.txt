
Kystpartiet i FLEKKEFJORD
Valgprogram kommunevalget 2003
Kultur:
Kulturarbeidet i Flekkefjord kommune opprettholdes først og fremst av de lokale frivillige organisasjoner, lag og foreninger. Det er i disse miljøene man får mest kultur igjen for hver krone som investeres. Kystpartiet er ikke tilhenger av at kulturmidlene brukes på store enkeltarrangement på bekostning av tilskudd til det frivillige arbeidet. Kystpartiet ser selvsagt også behovet for "fyrtårn" i kulturarbeidet, men disse må ikke forbruke så store resurser at det ikke blir noe igjen til lag og foreninger. Kystpartiet vil da prioritere det allmennyttige arbeid som gjøres i de frivillige organisasjoner, lag og foreninger.
Kulturhus:
Kystpartiet er ikke motstandere av etablering av kulturhus i Flekkefjord, men det er ikke en kommunal oppgave alene å bygge og drifte kulturhuset. Kommunens oppgave bør begrenses til å tilrettelegge for etableringen. Private aktører sammen med kommunens og regionens næringsliv må stå for bygging og drift av kulturhuset. Realiseringen av prosjektet må skje i samspillet mellom kommunale og private aktører.
Oppvekstvilkår:
Kystpartiet vil prioritere og verne om distriktsskolen og distriktsbarnehagene. Det gir ingen mening å sentralisere disse tilbudene. Barna skal vokse opp i et trygt og godt nærmiljø. Dette styrker kommunen. En sentralisering virker mot disse verdiene.
Dette gjelder også det øvrige servicetilbudet i kommunens distrikter.
Kultur og oppvekstvilkår:
Kystpartiet ønsker å se disse to saksområdene i sammenheng og vil støtte arbeidet med å etablere en felles oppvekst og kulturetat i kommunen.
Samferdsel:
Hidra Landfast har vist at nytenking er nært knyttet til brukernes opplevelser. Man vet best hvor skoen trykker som har den på. Når dette også er god samfunnsøkonomi må arbeidet prioriteres. Kystpartiet vil øve nødvendig politisk press for å få fortgang i realiseringen av dette prosjektet.
RV44:
Når arbeidene med ny E-39 nå starter opp er det på tide for Flekkefjord kommune å prioritere utbedringer av RV44. Tungtransporten vestover på Riksveien er langt større enn dagens veistandard kan forsvare. Det er god samfunnsøkonomi i bedre infrastruktur på denne strekningen. Det er uten betydning for lokalpartiet om parseller av veien ligger i annen kommune eller fylke.
Kystpartiet ønsker også å starte planlegging av ny RV44 utenom Flekkefjord sentrum. Miljøgaten, parkeringshus og Reguleringsplanen for Lundsenkvartalet har økt behovet for en slik løsning. Utbedringer lenger vest samt fastlandsforbindelse til Hidra vil ytterligere styrke dette behovet.
E-39, avkjøringen til Gyland:
Prosjektet må realiseres uten forsinkelser.
Næringspolitikk:
Kystpartiet vil prioritere å sikre fortsatt gode rammebetingelser for et sterkt lokalt næringsliv. Der lokal makt ikke strekker til vil vi jobbe aktivt overfor sentrale myndigheter.
Strategisk næringsplan er viktig arbeidsredskap i det lokale næringspolitiske arbeidet. Planen må brukes aktivt.
Kommunale omsorgstjenester:
Kystpartiet støtter arbeidet med etablering av flere kommunale omsorgsboliger. Tilrette-legging for at eldre kan bo i egen leilighet så lenge som mulig er ønskelig ut ifra flere hensyn. Først og fremst gir dette økt livskvalitet for dem som kan benytte tilbudet, som igjen fører til mer og bedre omsorg for hver helsekrone.
Kommunale ungdomsboliger:
Kystpartiet ønsker i kommende periode å etablere kommunale ungdomsboliger. Dette har vært en ubetinget suksess andre steder. Det er ikke alle unge i Flekkefjord som får innpass i dagens boligmarked.
Konsesjonsgrense, bosettings- og forvaltningspolitikk:
Flere av kommunens viktigste kulturbærere har de siste 20 årene vært utsatt for sterkt press utenfra som begrenser den lokale handlefriheten. Ulike faktorer gir samme effekt enten det gjelder kystkultur eller landbruk. Nytenkning i disse kulturmiljøene er sterkt begrenset.
På landbrukssiden er konsesjonsbestemmelsene for strenge slik at viktig kulturlandskap ligger brakk. En oppmyking er varslet. Dette er ønskelig ut ifra hensyn til bosetting og forvaltning.
I kystsonen har fraværet av konsesjonsbestemmelser ført til en sterk reduksjon i den faste bosettingen. Kostnadspresset er enormt.
På toppen av dette kommer sentrale myndigheters iver etter å verne/frede kystmiljøer som sterkt begrenser fremtidig utnyttelse av det naturgitte næringsgrunnlaget i disse områdene.
Kystpartiet ønsker en bred debatt om hvilken bosettings og forvaltningspolitikk vi ønsker i vår kommune. Er det mulig å finne løsninger som ligger i skjæringspunktet mellom det frie marked og streng offentlig kontroll, og som styrker forvaltningen av den lokale kulturarv?
Turisme/reiseliv:
Tilbudene innen turisme og reiseliv i kommunen er i all hovedsak avhengig av initiativ fra privatpersoner og frivillige organisasjoner, lag og foreninger. Slik skal det også være. Kommunens oppgave er å støtte og legge til rette for utvikling av gode reiselivsprodukter.
Vannskitrekket i Selura:
Anlegget er et fyrtårn. Flekkefjord må søke å utnytte det potensialet som ligger i å ha et slikt anlegg i vår kommune.
Flekkefjordbanen:
Kystpartiet ønsker en snarlig avklaring av Flekkefjordbanens fremtidige status.
Festivaler:
Det er ikke noe mål i seg selv å bruke kommunale resurser til å utvikle nye festivalprosjekter. Den beste utnyttelsen vil være å støtte den bredden og de kreative krefter som jobber ute i de frivillige organisasjoner, lag og foreninger. Dette styrker kommunens totale reiselivsprodukt.
Båtturisme i fjorden:
Et ubenyttet potensiale. Aktører som ønsker å etablere et slikt tilbud må fritas for havneleie i oppstartsfasen.
Golfbanen i Kvinesdal:
Anlegget er et godt eksempel på hvordan prosjekter i nabokommunene også styrker Flekkefjords totale reiselivsprodukt.
Naturtriangelet:
Dette prosjektet vil også være med på å styrke opplevelsene med å besøke vår kommune.
Vi ber alle tillitsvalgte i KYSTPARTIET I FLEKKEFJORD tenke gjennom de punkter styret har drøftet og komme med tilbakemeldinger.
John Hansen
Sekretær Kystpartiet i Flekkefjord (KiF)
