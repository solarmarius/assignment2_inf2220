
11.12.02
Inge Ryan (SV)
Mattilsynet til Kautokeino - sikring av Harstadmiljøet
SV har i dag gått inn for at Mattilsynets regionkontor for Troms og Finnmark skal legges til Kautokeino. Samtidig har partiet fått med seg Regjeringen på at laboratorietjenesten i Harstad skal videreutvikles, samt å opprette et lokalkontor i Harstad.
- Dette er en god løsning. Gjennom vårt standpunkt har vi fått til en løsning som er bra for så vel Kautokeino som Harstad, sier Inge Ryan (SV).
Det har vært strid om det regionale mattilsynet skulle legges til Harstad eller Kautokeino siden regjeringen la fram forslaget i sommer. SVs primære standpunkt var en delt løsning, med regionkontor i både Kautokeino og Harstad. Det viste seg fort at dette ville partiet ikke fått flertall for. Dermed kom SV på vippen, mellom Regjeringen som hele tiden har gått for Kautokeino, og FrP og Ap som ville ha regionkontoret til Harstad.
- Partiet måtte finne en subsidiær løsning som både kunne i vareta interessene til både Kautokeino og Harstad, sier Ryan. Dette har vi funnet. I løsningen som Regjeringen og SV er blitt enig om sikres Harstad fortsatt tilsynsarbeidsplasser, samtidig som Kautokeino får rundt 25 nye, etterlengtede arbeidsplasser, sier han.
Ryan mener derfor at partiet sammen med Regjeringen er kommet frem til en god løsning.
