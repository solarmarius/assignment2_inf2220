
8.2.2006
Stortingsrepresentant Alf Ivar Samuelsen (Sp)
Leserbrev
Rød-grønn rovvilt- og distriktspolitikk
Det er ikke Senterpartiet, men et bredt flertall av andre partier i Stortinget, som har bestemt hvordan dagens rovviltpolitikk skal være. Det blir derfor feil å gi Senterpartiet skylda for den restriktive rovviltpolitikken som føres og for fraflytting av bygder, slik fylkeslederne for Kystpartiet i Nordland, Troms og Finnmark gjør i et felles leserbrev de har sendt ut.
Norsk rovviltpolitikk ble siste gang debattert på bred basis da Stortinget behandlet Rovviltmeldinga i mai 2004. Da ble hovedtrekkene i rovviltpolitikken for de nærmeste årene fastlagt gjennom et bredt forlik mellom Arbeiderpartiet, Høyre, Sosialistisk Venstreparti, Kristelig Folkeparti og Venstre. Senterpartiet var den tydeligste kritikeren ved behandlingen av Rovviltmeldinga.
Senterpartiet sa klart fra om at bestandsmålene for rovdyr var satt for høyt. Vi sa nei til å ha en egen ulvestamme i Norge og ville ha lavere bestandsmål for bjørn, jerv og gaupe. Vi etterlyste en nærmere vurdering av hvilke økonomiske konsekvenser rovdyr har for enkeltpersoner, næringer og lokalsamfunn, og sa at dette var kostnader storsamfunnet måtte kompensere for. Vi ville også legge større vekt på hva rovdyr betyr for livskvaliteten til dem som bor i områder med mye rovdyr.
Etter valget har Senterpartiet gått i regjering sammen med Arbeiderpartiet og SV. Regjeringssamarbeidet er et viktig prosjekt for Senterpartiet for å kunne få til en mer offensiv nærings- og distriktspolitikk til beste for kystsamfunn og bygder over hele landet. Regjeringen har som mål å skape ny optimisme rundt i hele landet. Det er satt i gang arbeid med å utforme en langt mer aktiv distriktspolitikk som skal sikre arbeidsplasser og bosetting. Og det arbeides aktivt for å sikre framtida for norsk landbruk.
De tre regjeringspartiene har ulikt syn på rovviltpolitikken. Senterpartiet har likevel lykkes med å få gjennomslag for viktige justeringer innenfor den rovviltpolitikken som stortingsflertallet har vedtatt. I Soria-Moria erklæringen slås det fast at innsatsen med forebyggende tiltak mot rovviltskader skal økes. Vi har også sikret at dagens ordning med erstatning for rovviltskader på husdyr blir opprettholdt. Videre er det enighet om at nødvergeparagrafen i Viltloven skal presiseres for å klargjøre dyreeieres rett til å beskytte husdyr og hunder mot angrep. Dette kan synes som små justeringer, men de kan være viktige for den enkelte husdyreier som sliter med rovdyrplager.
At Senterpartiet har vært med på å danne den rød-grønne regjeringen er viktig for å skape en ny politisk kurs i landet, der ambisjonsnivået for næringspolitikken og distriktspolitikken er langt høyere enn under den forrige regjeringen. Vi mener også at vår deltakelse i regjeringen gir viktige forbedringer i rovviltpolitikken.
