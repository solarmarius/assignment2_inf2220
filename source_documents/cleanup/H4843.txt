
5. mars 2001
Thorbjørn Jagland
J@gland-brev
- Vi har innsett at velferdsstatens framtid avhenger av dens evne og potensiale til omstilling. Vi kan ikke levere gårsdagens svar på morgendagens samfunn, skriver partileder Thorbjørn Jagland i sitt J@gland-brev 5. mars 2001.
I 1887 ble Arbeiderpartiet stiftet. Arbeiderbevegelsens fødsel var en konsekvens av flere forhold: Omfattende sosial ulikhet i samfunnet og det faktum at store mengder mennesker var samlet på industriarbeidsplasser under svært dårlige vilkår var nok to av de viktigste elementene. Ideen var at alle skulle ha rett og mulighet til et godt liv, uavhengig av sosial klasse, familie, arv eller annet. Her gikk det klareste skillet mellom oss og de to partiene som var der fra før. Slik er det også i dag.
Når høyresiden mener at antall siffer på bankkontoen din skal kunne bestemme hvorvidt du får hofteoperasjon, og stresser det meningsløse i at pengesterke mennesker ikke skal kunne prioritere hofteoperasjon i stedet for å kjøpe ny bil, da sier vi at penger ikke skal være avgjørende for hvem våre leger skal bruke tida og kompetansen si på. Hofteoperasjon skal du få fordi du trenger det, og ikke fordi du tilfeldigvis har mer penger enn naboen, som kanskje har et enda større, mer komplisert og fordyrende problem med sin hofte. Kanskje er naboen minstepensjonist i leid leilighet. Husleien steg i fjor, så det er ikke mye igjen av pengene når måneden er omme.
Det er naboens rett til det gode liv som er velferdsstatens grunnfjell. Naboen vil alltid være der. Men til forskjell fra det samfunnet som lå til grunn for oppbyggingen av velferdsstaten, så er det kapital og overskudd som preger dagen i dag. Vi flommer over av penger, private lommebøker har aldri vært fetere og høyrepartienes lidenskap for privatfinansiering av helsen har gode vilkår. Hos pengefolket. Og det er oss det. Veldig mange av oss har det så godt økonomisk at vi kunne betalt av vår egen bankkonto for å finansiere hofteoperasjonen. Vi over 50 kunne nok langt på vei ha betalt både barnehager og SFO for alle våre barnebarn, uten at det ville fått dramatiske konsekvenser for vår livsutfoldelse. Men det ville føre til en dramatisk endring av vårt samfunn hvis vi slo inn på en slik vei.
Det at den private økonomien er så sterk, gjør at det stilles større krav til offentlig tjenesteyting. Har du penger til rådighet, godtar du ikke lærermangel eller korridorplass på sykehuset. En trygg hverdag for våre barn og en verdig behandling når vi er syke hører med blant de elementære krav vi har til vårt samfunn. Mer elementær enn ferier. Mer elementær enn hytte ved sjøen. Mer elementær enn ny bil. Dessuten har vi alt det fra før. Det er enkel psykologi i at folk ønsker å bruke pengene sine på å komme seg fram i sykehuskøen, og å sørge for at ungene har en god skole å gå på. Hva er så Arbeiderpartiets svar på denne utfordringen?
Når utgangspunktet vårt er at vi ikke aksepterer urettferdighet, at sosiale forskjeller skal minimaliseres og at alle barn skal ha råd til å reise på skoleturer; da ser vi velferdsstatens videre liv som eneste løsning. Arbeiderpartiet skal være velferdsstatens garanti, og vi har innsett at velferdsstatens framtid avhenger av dens evne og potensiale til omstilling. Vi kan ikke levere gårsdagens svar på morgendagens samfunn.
Derfor har vi brukt et år i regjeringen til å starte store endringsprosesser i noen av de mest sentrale delene av offentlig sektor. Sykehus, politi og høyere utdanning er sektorer som skal gjennomgåes og endres slik at de fungerer bedre og mer hensiktsmessig - for folk. Denne linja skal vi følge også de neste fire år. Kirurgene skal flyttes ut av kontoret og inn på operasjonssalen. Byråkrater skal slippe skjemavelde og kontrollfunksjoner fordi Norge trenger hjelpepleiere. Mange føler økt utrygghet, derfor skal politiet flyttes ut i samfunnet. Det er dette fornying av offentlige tjenester handler om: Bedre tjenester, mer velferd og løsninger på problemer folk møter i hverdagen.
Det er kravene til hensiktsmessighet og målrettethet som er årsakene til den fundamentale endringen i forsvaret også. Vi skal ikke bruke mindre penger på forsvar, men vi skal bruke dem slik at de svarer til de nye utfordringene, heller enn til et for lengst passert trusselbilde av kald krig.
Vi er rikere enn noen gang i Norge. Arbeiderpartiet garanterer for at velferdsstaten skal leve videre. Vi skal bruke vår rikdom til å ordne opp i det som ikke fungerer godt nok, slik gjør vi hverdagen bedre og slik legger vi grunnlaget for et sterkt fellesskap også i framtida.
