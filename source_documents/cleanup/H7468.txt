
Fylkestingsperioden 2003-2007
Oppland Kristelig Folkeparti
Kristelig Folkeparti legger det kristne menneskesynet til grunn for sin politikk.
Menneskets ukrenkelige verdi, nestekjærlighetstanken og forvalteransvaret er grunnleggende for oss.
Vi vil at omsorgen for våre medmennesker skal vises i praktisk politikk. Vårt samfunn skal gi trygge og gode levevilkår for alle, samtidig som enkeltmennesket har rett og plikt til å ta ansvar for seg selv og andre.
PROGRAM
Folkevalgt styring
Oppland KrF mener det trengs et direkte folkevalgt nivå mellom kommunalt og nasjonalt nivå. Et slikt regionalpolitisk nivå skal foreta prioriteringer og løse oppgaver som det ikke er naturlig eller hensiktsmessig at den enkelte primærkommune tar ansvaret for. Når kommunen blir for liten og Stortinget for langt borte, blir det et fylkeskommunalt ansvar å ivareta demokratiske prosesser og nærhet til befolkningen. For KrF er det viktig at politiske vedtak fattes så nær den enkelte innbygger som mulig.
Fylkeskommunens framtidige rolle
Stortinget har gitt "Den nye fylkeskommunen" rollen som regional utviklingsaktør, det vil si ansvaret for den regionale utvikling. For å fylle denne rollen, mener Oppland KrF at fylkeskommunen skal ta et aktivt lederskap i et forpliktende samarbeid med næringsliv, kompetansemiljøer, virkemiddelaktører, interesseorganisasjoner, kommuner og statlige etater. For å lykkes med dette må fylkeskommunen bli en aktiv tilrettelegger, samarbeidspartner og pådriver for nye løsninger.
For å styrke Fylkeskommunens nye rolle, er det viktig at regjeringen fortsetter arbeidet med å desentralisere de virkemidler som er av betydning for distriktene.
Politikerrollen
Fylkeskommunens rolle som regional utviklingsaktør, medfører nye politiske arbeidsmetoder. Politikerne må i større grad være synlige i samhandling med kommunene, næringslivet, kompetansemiljøene, interesseorganisasjonene og staten.
Fylkespolitikerne vil ha en viktig oppgave i forhold til det å være premissleverandør for nasjonal politikk, - og ombudsmenn i forhold til regionale statlige foretak. Dette vil stille større krav til politikerne når det gjelder å tenke helhet framfor sektor, drive entreprenørskap framfor myndighetsutøvelse, og ha tilstedeværelse og delaktighet i regionene.
På lag med kommunene
Oppland KrF mener at kommunene blir en viktig samarbeidspart i det regionale partnerskapet. Da er det naturlig å legge opp til samarbeidsformer der planer, kontroll og rapportering blir mindre viktig, men der samarbeid og dialog gjennom åpne prosesser får en mer sentral plass. Det skal legges sterk vekt på regionens egne prioriteringer. KrF mener at avgjørelser må tas på laveste mulig effektive beslutningsnivå. Fylkeskommunens oppgave blir å være pådriver og samordningsinstans, i tillegg til å ha nødvendig spisskompetanse innenfor de forskjellige samarbeidsområdene. Målet må være økt verdiskapning gjennom å utnytte regionenes fortrinn og muligheter, avhjelpe lokale svakheter og dyrke fram lokale variasjoner. Vi vil arbeide for å øke Opplandssamfunnets konkurransekraft, og dermed legge til rette for levedyktige lokalsamfunn.
Oppland KrF ønsker å fokusere positivt på Oppland. Vår region har mange kvaliteter som det er viktig å markedsføre, slik at folk får lyst til å etablere seg i vårt fylke.
NÆRINGSPOLITIKK
KrF vil sikre bosetting og sysselsetting i hele fylket. Vi vil legge til rette for at det utvikles et variert næringsliv i hele Oppland. Vi vil ta vare på og videreutvikle tradisjonelle næringer som jordbruk, skogbruk og reiseliv. En viktig utfordring i framtida, blir å skape arbeidsplasser som utnytter ny kunnskap og teknologi.
Kristelig Folkeparti vil arbeide for:
§ En aktiv næringspolitikk gjennom offentlige tiltak.
§ Å ta vare på arbeidsplasser i primærnæringene. Så mange bruk som mulig skal bestå, enten som aktive driftsenheter eller som attraktive boplasser.
§ At Oppland blir et foregangsfylke når det gjelder produksjon av biobrensel.
§ En bedre utnyttelse av alt skogsvirke.
§ Å redusere rovdyrskadene i Oppland uten å legge urimelige restriksjoner på primærnæringenes bruk av utmarka.
§ Å stimulere til småskalaproduksjon, slik at landbruksprodukter i større grad kan produseres, foredles og omsettes lokalt.
§ Å skape varierte arbeidsplasser, slik at kvinner og ungdom får lyst til å bosette seg i distriktet.
§ Stimulere til at funksjonshemmede får delta i arbeidslivet.
§ Fortsatt etablering av næringshager for småindustri og småbedrifter. Støtte "gründere" slik at gode prosjekter blir gitt nødvendig tillit og økonomisk støtte.
§ Bredbåndstilknytning i alle deler av fylket.
§ Etablere arbeidsplasser i Oppland basert på ny kunnskap og teknologi.
§ Tilflytting av statlige arbeidsplasser til Oppland.
§ Å styrke og videreutvikle industrien vi har i Oppland.
§ Videreutvikling av reiselivet i Oppland, med vekt på kvalitetsprodukter og lokal egenart.
§ Langsiktig miljøtenkning i utviklingen av reiselivet.
§ At kulturbasert reiseliv skal være et viktig satsingsområde for Oppland
§ Å utvikle sterke regionsentre.
§ At gamle håndverksteknikker/ tradisjoner blir tatt vare på og blir fornyet.
§ At kunnskapsparkene skal få utviklingsmuligheter, slik at de kan fungere som drivkraft i regionsutviklingen.
MILJØ OG ENERGI
I løpet av forrige århundre har menneskene forsynt seg grovt av jordas ressurser. Det er nødvendig å snu denne utviklingen, slik at ressursene kan forvaltes på en bærekraftig måte. Veksten i energiforbruket må stoppes. Dette er nødvendig, både i et globalt perspektiv, og av hensyn til kommende generasjoner. Miljøspørsmål må vektlegges sterkt i all samfunnsplanlegging.
Kristelig Folkeparti vil arbeide for:
§ At fylkeskommunen skal være en aktiv bidragsyter i planprosesser for å fremme en helhetlig ressursforvaltning.
§ Å hindre utbyggingspress på dyrka mark. Det er viktig å se arealer i sammenheng, - på tvers av kommunegrensene.
§ At utbygging skjer på en måte som ivaretar kulturlandskapet.
§ At byer og tettsteder må planlegges og utvikles på en slik måte at estetiske kvaliteter og lokal identitet ivaretaes.
§ At byer og tettsteder planlegges slik at bykjernene blir styrket som møteplasser for handel, næringsliv og kultur.
§ At barn og unges interesser blir ivaretatt ved kommunal planlegging. Avsetting av tilstrekkelig areal til gang og sykkelveier, friområder, lekeplasser, skoler og barnehager i nærmiljøet.
§ Å sikre folks adkomst til tur og rekreasjonsområder.
§ At det sies nei til store kraftutbygginger.
§ At energiforbruket i Oppland reduseres ved enøk-tiltak og holdningsskapende arbeid.
§ At Oppland fylkeskommune aktivt går inn for å effektivisere gamle kraftverk og linjenett.
§ At det oppmuntres til bygging av minikraftverk.
§ Å stimulere til at alternative energiformer blir mer benyttet.
§ At staten tar ansvar for gammel ammunisjon som er dumpet i Mjøsa.
§ Å iverksette tiltak for å redusere utslipp av klimagasser og andre miljøskadelige stoffer.
§ At Oppland fylke følger nøye med i bruken av og forskning på hydrogen som drivstoff for biler og industri.
§ At alle nye offentlige bygg har vannbåren varme slik at flere alternative energiformer kan benyttes. Dette må også bli vurdert ved ombygginger av gamle offentlige bygg.
§ At så mye som mulig av vår energiproduksjon må være på lokale hender.
KULTUR
Oppland Kristelig Folkeparti vil ha et kulturliv som bygger på den kristne kulturarven og vårt lokale kulturgrunnlag. Kulturlivet må ivareta bredde og egenart. KrF ønsker, også gjennom satsing på kultur, å fokusere positivt på Oppland. Vår region har mange kvaliteter som det er viktig å markedsføre slik at folk får lyst til å etablere seg i vårt fylke. Oppland skal markere seg som kulturfylket, slik at folk som ønsker gode kulturopplevelser søker til Oppland. En viktig oppgave blir å tilrettelegge for samspill mellom profesjonelle og amatører.
Kristelig Folkeparti vil arbeide for:
§ Å legge til rette for flere profesjonelle kulturarbeidsplasser i fylket
§ Å utvide ordningen med arbeidsstipend for kunstnere.
§ Å gi støtte til at profesjonelle kulturarbeidere kan samarbeide med amatører, slik at vi får et allsidig kulturtilbud i hele fylket.
§ Å gi støtte til kulturbygg. Dette innebærer også støtte til rehabilitering og vedlikehold av bygg for menigheter og organisasjoner, også når disse blir drevet etter organisasjonens egenart.
§ At freda og verneverdige hus, både i offentlig og privat eie, gis forsvarlige økonomiske vilkår. Her er det viktig å være en pådriver overfor sentrale myndigheter.
§ Å gi støtte til nærmiljøanlegg, slik at disse kan utvikles til å bli gode møteplasser for barn og voksne.
§ Å støtte aktiviteter der barn og unge bruker kroppen sin og kommer ut i naturen, også når det skjer utenfor organisert idrett.
§ Å være pådriver overfor sentrale myndigheter når det gjelder penger til drift og videreutvikling av Opplands kulturinstitusjoner.
§ Å tilrettelegge fylkets museer slik at de blir en attraktiv møteplass også for barn og unge.
§ Bevisst arbeid med kulturutveksling, slik at folk fra ulike kulturer kan bli kjent med hverandre.
§ Støtte til lederutvikling innen barne- og ungdomsarbeid.
§ Tiltak for barn og unge som øker kjennskapen til lokal kultur, for at de skal bli trygge på dens egenart og verdi.
§ Å skape gode møteplasser på tvers av generasjonene.
§ At tilstelninger og representasjon i fylkets regi skal være alkoholfrie.
§ At positiv egenaktivitet blant ungdom gis støtte på prosjektbasis.
§ Fortsatt støtte til og videreutvikling av ungdommens kulturmønstring.
§ At Oppland fortsatt skal ha et fylkesbibliotek. Bokbussen må sikres videre drift.
§ At fylket skal ta ansvar for å gjøre kulturtilbud tilgjengelige for funksjonshemmede.
HELSE- OG LEVEKÅR
Oppland KrF mener at en god helsepolitikk er av sentral betydning for å skape regional utvikling og gode levekår. Selv om Staten gjennom helseforetakene har overtatt ansvaret for drift av sykehusene, er det likevel viktig at folkevalgte på regionalt nivå viser dette området stor oppmerksomhet. Rollen som ombud må ivaretas. Vi vil gjennom dette bidra til gode helsetilbud for befolkningen i Oppland.
Oppland Kristelig Folkeparti vil arbeide for:
§ At fylkeskommunen tar medansvar for å øke oppmerksomheten omkring folkehelse og forebyggende helsevern i hele fylket.
§ Oppmuntre til økt fysisk aktivitet.
§ At folkehelseperspektivet blir innarbeidet i den nye fylkesplanen.
§ Å ta initiativ til forpliktende samarbeid om folkehelsespørsmål med kommunene.
§ Et samarbeid mellom private organisasjoner og det offentlige om forebyggende arbeid mot røyking og rusmisbruk.
§ Større åpenhet i de prosesser som helseforetakene står ansvarlig for. Helsetilbudene skal bygge opp under ønsket regional utvikling.
§ At fødeavdelingene på Lillehammer og Gjøvik må opprettholdes.
§ Opprettholdelse av fødestuer i Valdres og Gudbrandsdalen.
§ Å sikre rekruttering av tannleger til den offentlige tannhelsetjenesten.
§ Å ivareta ombudsrollen for de distriktspsykiatriske sentra og andre behandlingstilbud.
§ Å utvikle distriktsmedisinske sentra
UTDANNING (opplæring og kompetanse)
Den videregående skolen skal gjøre ungdommen i stand til å møte oppgaver og utfordringer i familien, arbeidslivet og samfunnet for øvrig. Kompetansebygging er den viktigste faktoren i utviklingen av Opplandsamfunnet. KrF ønsker å sikre alle ungdommer i fylket en likeverdig mulighet til utdanning. Skolene skal bygge på de kristne og humanistiske grunnverdiene.
Oppland Kristelig Folkeparti vil arbeide for:
§ Å styrke arbeidet med etiske spørsmål og verdiformidling, med utgangspunkt i kristne og humanistiske verdier.
§ Å få et godt og likeverdig skoletilbud i alle deler av fylket.
§ Å legge til rette for fjernundervisning ved bruk av IKT slik at elever i distriktene får et mer allsidig tilbud.
§ At rådgivningstjenesten og oppfølgingstjenesten har nødvendig kompetanse og bemanning både til yrkesrådgivning og hjelp med sosiale problemer.
§ At fylkeskommunen samarbeider med vertskommunene for å styrke helsetilbudet ved den enkelte skole.
§ At skolen må bevisstgjøre elevene til å ta vare på seg selv og hverandre, slik at de kan forebygge ulykker, skader og rusproblemer.
§ At alle skoler skal ha kantine med sunt, godt og variert tilbud.
§ Å sikre gode bibliotektjenester på de videregående skoler.
§ Å styrke samarbeidet mellom næringsliv og skole.
§ Å prioritere og systematisere etterutdanning av ansatte i skolen.
§ Stimulering til elevbedrifter / entreprenørskap i skolen.
§ En god balanse mellom elevenes ønsker for linjevalg og samfunnets behov for kompetanse og arbeidskraft.
§ Samarbeid med andre fylker for å øke rekrutteringen til egne tilbud, og for å kunne tilby elevene i Oppland flere fag å velge i.
§ Oppretting av lærlingeplasser innen den offentlige sektor.
§ At det holdes god kontakt med lærlingene gjennom hele utdanningen.
§ Internasjonalt engasjement i skolen og muligheter for lærlingeplasser i utlandet.
§ At det etableres ei internasjonal linje i fylket.
§ Tettere regionsamarbeid om linjetilbud.
§ At det i utgangspunktet bør være rektor på hver skole.
§ At de videregående skoler på Hjerleid og Klones videreutvikles til kompetansesentra innen trearbeid og naturbruk/miljøforvaltning.
§ Å fortsette ordningen med støtte til fylkets to folkehøyskoler.
§ Brukerundersøkelser i skolen om læringsmiljø og kvalitet på undervisningen.
§ At det skal være mulig å etablere private skoler som et supplement til den offentlige.
§ Etablering av Innlandsuniversitet, og at midler avsettes til forskningsfond.
§ Samarbeidet mellom utdanningsinstitusjonene, næringslivet og fylkeskommunen styrkes.
§ En videreføring av arbeidet med å gi voksne tilbud om utdanning ved regionale opplæringssentra.
§ At forsøksordningen med driftsstyrer for de videregående skolene kan videreutvikles, - med en oppfølging for å sikre at ordningen ikke svekker det totale tilbudet i regionen og fylket.
INTERNASJONALT ENGASJEMENT
I Fylkeskommunens rolle som utviklingsaktør, kan vi ha mye å lære av internasjonalt samarbeid. Samtidig kan vi bidra med innspill til demokratiseringsarbeid i samarbeidsland.
Oppland Kristelig Folkeparti vil arbeide for:
§ Å videreutvikle samarbeidsavtalen med fylket Valmiera i Latvia.
§ Å være pådriver for vennskapsfylkesordninger.
§ Å arbeide for fred, forståelse og være internasjonalt bindeledd. Regionene må trekkes aktivt med i den nasjonale strategien på dette området.
§ Å videreutvikle arbeidet med internasjonalt lærlingekontor som formidler lærlingeplasser i flere land.
§ Kulturutveksling mellom ungdommer til Ungdommens kulturmønstring.
§ Internasjonale samarbeidsavtaler mellom skoler og bedrifter.
SAMFERDSEL
Samferdsel skal prioritere trafikksikkerhet, veivedlikehold og ha en tydelig miljøprofil. Den skal bidra til en god infrastruktur for næringslivet, og til å opprettholde bosettingsmønsteret i fylket vårt. Oppland Kristelig Folkeparti ønsker å bruke samferdselspolitikken som et distriktspolitisk virkemiddel på en bærekraftig måte.
Oppland Kristelig Folkeparti vil arbeide for:
§ Et mer brukertilpasset kollektivtilbud, med økt bruk av småbusser, for eksempel i lokale tilbringer- og serviceruter.
§ Bestillingsruter der det ikke er grunnlag for vanlige ruter.
§ Lavere kollektivtakster.
§ At ungdomskortet skal gjelde for ungdom under 20 år og studenter opp til 25 år.
§ En økt satsing på jernbane ved bygging av dobbeltspor fra Oslo til Lillehammer.
§ Bygging av Gjøvik-Lillehammer-banen, samt en sterkere satsing på Gjøvik-banen både når det gjelder toglinje og materiell.
§ Rassikring av utsatte strekninger.
§ Videre utbygging av gang og sykkelveier, samt gjennomgående sykkelnett i Gjøvik og Lillehammer.
§ At utbedring av E6 gjennom Gudbrandsdalen og E136 gjennom Lesja framskyndes, og at det ikke bygges firefelts motorvei fra Oslo til Lillehammer.
§ En rask videre utbygging av stamveien E16 gjennom Valdres.
§ At utbyggingen av Rv4 også må inkludere utbedringer på Rv 33 og Rv 34.
§ Å øke trafikksikkerheten både gjennom fysiske tiltak og holdningsskapende arbeid
§ Å utbedre Rv 255
§ Å opprettholde fylkets trafikksikkerhetsutvalg.
