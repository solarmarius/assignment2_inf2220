
Senterpartiet
Vedtatt på Senterpartiets samepolitiske landsmøte 4.-5. mars 2005
Sametingsprogram 2005-2009
Innledning
Samene er et urfolk som bor i Norge, Sverige, Finland og Russland. Fordi det bor flest samer i Norge, har norske myndigheter et særskilt ansvar for å gi Sametinget gode rammevilkår for å utvikle samenes språk, kultur, levemåte og rettigheter. Norges ratifikasjon av ILO konvensjon nr. 169, grunnlovens § 110 a, innkorporering av internasjonale konvensjoner i norsk rett, og det arbeidet som Norge gjør internasjonalt for minoriteter og urfolk, gir også Norge et særlig ansvar for utviklingen til sitt eget urfolk.
Senterpartiet vil sikre den samiske befolkningen muligheter til kulturell og materiell utvikling på egne premisser. Det må ikke gjøres inngrep i samiske bruksområder i strid med samisk selvråderett som urfolk på en slik måte at samiske primærnæringer blir svekket. Statens lov- og regelverk, samt andre politiske avgjørelser må være innenfor rammen av de avtaler og konvensjoner som Norge har anerkjent om urfolks rettigheter.
1. Senterpartiets verdigrunnlag
Senterpartiet har som mål å legge til rette for en samfunnsutvikling hvor samene selv på egne premisser utvikler samisk språk, kultur og næringsliv.
Senterpartiets ideologi bygger på ideene om ansvar, felleskap og forvaltning, og partiet er opptatt av å forene folks behov for frihet og trygghet. Senterpartiet vil arbeide for desentralisering av makt, bosetting og kapital.
Senterpartiet vil bygge framtiden på kristen og humanistisk grunn. Hvert menneske er unikt og uerstattelig, og respekten for menneskeverdet er overordnet alle andre verdier. Alle mennesker er likeverdige, uavhengig av identitet, kjønn, tro og seksuell legning.
2. Sametinget/Folkestyre
Sametinget som er samenes folkevalgte organ i Norge, skal utvikle samisk språk, kultur, næringer og rettigheter, på samenes eget grunnlag. Sametingets legitimitet bygger i første rekke på Norges internrettslige forpliktelser i form av Grunnlovens § 110 a. De folkerettslige forpliktelsene følger av internasjonale lover og forpliktelser.
Sametinget må få adgang til konsultasjoner og forhandlinger med Regjeringen og Stortinget i saker som er av spesiell interesse for den samiske befolkning. Det er spesielt viktig at Sametinget får forhandlingsrett med staten når det gjelder de økonomiske overføringene til Sametinget. Sametinget må gis mer makt og avgjørelsesmyndighet på flere saksområder. Det er av avgjørende betydning at Sametinget styrkes økonomisk og at den økonomiske rammen blir forutsigbar, slik at Sametinget kan utvikle det samiske samfunnet.
Gjennom Sametinget som et folkevalgt politisk organ, vil Senterpartiet arbeide for en positiv utvikling av de samiske samfunn, både i de samiske kjerneområdene og i andre lokalsamfunn med samisk bosetting. Det er et mål at samer, uavhengig av bosted, skal kunne vedkjenne seg sin samiske identitet, for på denne måten å styrke sin stilling både kulturelt og sosialt.
Senterpartiet går inn for at Sametinget må delegeres myndighet til å oppnevne representanter til utvalg, styrer og råd som behandler saker knyttet til samiske interesser.
Senterpartiet vil opprettholde komitémodellen i Sametinget som en varig ordning. På sikt må Sametingsrådet oppnevnes og sammensettes av medlemmer som ikke er en del av Sametingets plenum.
Senterpartiet ser behov for å se på organiseringen av tilskuddsforvaltningen i forhold til den politiske organiseringen i Sametinget.
Senterpartiet ønsker mer debatt og større engasjement rundt Sametingets arbeid, da dette er drivkraften i demokratiet. Den politiske debatten må avspeile det som opptar folket. Sametinget må gi folk muligheter til innsyn og muligheter til innflytelse før beslutninger fattes. Det er viktig å ta vare på og styrke det frivillige engasjementet i samepolitiske saker.
3. Språk
Senterpartiet mener at et levende samisk språk er den viktigste forutsetningen for opprettholdelse av samisk kultur og næringer.
Senterpartiet vil arbeide for:
- at tospråklighetsmidlene til kommuner og fylkeskommuner innenfor forvaltningsområde videreføres og økes.
- at det bevilges nye midler i takt med behovet når nye kommuner innlemmes.
- at statlige etater styrkes økonomisk, slik at Samelovens språkregler kan oppfylles.
- at bevilgninger til språkprosjekter utenfor forvaltningsområdet økes
- at samisk blir administrasjonsspråk i Sametinget
- at folkevalgte representanter tilbys opplæring i samisk språk
4. Kultur
Senterpartiet vil fortsatt støtte etablering av lokale kultursentre/møteplasser hvor det er muligheter for kursvirksomhet, utstillinger, språksentre og ungdomsaktiviteter. For spredtboende samer vil slike møteplasser stimulere til fellesskap.
Senterpartier mener at ivaretakelse av kulturminner og kulturmiljøer er med på å bevisstgjøre lokalbefolkningen i forhold til egen historie, ressursutnyttelse og identitet. Dette skaper fellesskapsfølelse og gir trygge lokalmiljøer.
Senterpartiet vil arbeide for:
- å sikre et godt og variert tilbud av samisk barne- og ungdomslitteratur
- at Beaivvá Sámi Teáhter får et eget teaterbygg
- støtte til samiske kultursentra, som for eksempel kulturhus, museer og bygdetun
- å fremme informasjon om, vern og utvikling av regional og lokal kultur
- at museale gjenstander hentes tilbake til museer i Sápmi
- at det i samiske områder må settes fokus på bevaring av kulturminner og kulturlandskapet
- at det innen reindrift og utmarksnæring må tas vare på boplasser og andre verneverdige steder
- at boligbyggingen må tilpasses kultur og kulturlandskapet
- at samisk kirkeliv får økte økonomiske ressurser
- at det bevilges midler fra staten til vedlikehold av kirker i samiske områder
5. Media
Senterpartiet vil bidra til utbygging av et bredest mulig samisk medietilbud, for å sikre bredden i den samiske samfunnsdebatten.
Senterpartiet vil arbeide for:
- å sikre og utvikle medietilbudet, spesielt i sør- og lulesamiske områder
- at det lages flere samiske barne- og ungdomsprogrammer i radio og TV
- at sendetiden for samiske TV-nyheter økes
- at TV 2, samt P4 og Kanal 24, oppfyller konsesjonskravene om samiske sendinger
- at NRK Troms og Finnmark satser mer på samisk kultur og nyheter fra samiske områder
- økt pressestøtte til samiske aviser og tidsskrifter
- støtte til samiske nærradioer
6. Idrett
Senterpartiet vil i Sametinget arbeide aktivt for at samisk idrett blir styrket, og vil vise til at spesielt barne- og ungdomsidretten er viktige fritidstilbud til barn og unge. Det er viktig at det stimuleres til fysiske aktiviteter i alle aldersgrupper.
Senterpartiet vil arbeide for:
- at det bevilges tippemidler til samisk idrett
- at Sametinget bevilger mer midler til samisk idrett
- støtte til Arctic Winter Games
- at Sametinget utarbeider en utviklingsplan for samisk idrett
- at det bygges motorcrossbaner i flere kommuner og lokalmiljøer
- at idrettslinja ved Nordreisa videregående skole opprettholdes
7. Helse- og sosialpolitikk
Senterpartiet vil arbeide for at den samiske befolkningen får et fullverdig helse- og sosialtilbud på samisk. Det er viktig at ansatte i helse- og sosialsektoren har flerkulturell kompetanse og spesielt kunnskaper om samiske forhold.
Senterpartiet ønsker å styrke barnevernstjenester til samiske barn. Tjenestene må ha grunnlag i samisk språk og kulturforståelse.
Eldreomsorgen må ha som målsetting å sikre eldre samer god livskvalitet i alderdommen. Eldre har et særskilt behov for informasjon og tjenester på sitt eget språk. Helse- og omsorgsinstitusjonene for eldre i samiske områder i det daglige arbeid preges av brukernes og beboernes samiske kultur og tradisjoner.
Senterpartiet vil arbeide for:
- at samisk språk og kulturforståelse skal være sentrale elementer når samiske helse- og sosialtilbud utvikles for det samiske folk.
- at det sikres en fullverdig tolketjeneste i helse- og sosialinstitusjonene
- at helsepersonell i samiske kommuner gis opplæring i flerkulturell kompetanse og kommunikasjon
- at det utarbeides rekrutteringstiltak for samisk personell til helse- og sosialsektoren
- arbeide for rekruttering av spesialpedagogisk personell, som for eksempel logopeder
- at det opprettes et samisk helseforetak, hvor alle tjenester ovenfor samiske brukere samles
- at det etableres rusforebyggende tiltak for samisk ungdom
- at foster- og beredskapshjem for samiske barn innehar samisk språk og kulturkompetanse
- at de samiske kommunene tar i bruk stimuleringstiltak for at samiske leger tar jobb og bosetter seg i samiske kommuner
- at det etableres interkommunalt samarbeid hvor barnevern, skole, helsetjeneste og kulturetater deltar
- at det etableres gode tjenester innen psykiatri med samisk profil for barn, ungdom og voksne
- at grupper som har et behov for særskilt tilrettelegging må få dette med grunnlag i samisk språk og kultur
- at eldreomsorgen ivaretar det enkelte menneskets behov for hjelpetjenester, hvor språk og kulturforståelse danner grunnlag for tjenestene
- at alle eldre og pleie- og hjelpetrengende kan få trygghetsalarmer og at deres pårørende får omsorgslønn og avlastningstiltak
- at det bygges små bokollektiv og eldresentra i de samiske kommunene
- å etablere aktiviserings- og rehabiliteringstilbud overfor de eldre
8. Utdanning
Senterpartiet mener at det må opprettes et samisk utdanningssystem som er underlagt Sametinget og har ansvar for alle samiske utdanningsspørsmål.
Samisk utdanning må bygge på samenes egne premisser ved at den samiske skolen, læreplaner, høyere utdanning og forskning utvikles slik at samiske kunnskaper, holdninger og ferdigheter legges til grunn for utviklingen. Det må tas vare på realkompetansen i det samiske samfunnet. Samiske barn og unge, men også andre, må gis handlingskompetanse i samisk språk, kultur og samfunnsliv.
Alle samiske barn og unge i grunnskolen og på videregående skole må få undervisning i og på samisk, uavhengig av bosted. Fjernundervisning er et viktig supplement i grunnskolen og videregående skole og må prioriteres, spesielt utenfor de samiske kjerneområdene hvor det er få elever.
8.1 Barnehager
Senterpartiet mener at den nye barnehageloven må gi alle samiske barn rett til opplæring i samisk språk og kultur. Den samiske kulturen må gjenspeiles i barnehagens hverdag.
Senterpartiet går inn for:
- at det utvikles pedagogisk materiell med utgangspunkt i samisk språk, kultur og levesett
- at det rekrutteres mannlige førskolelærere
- at alle som trenger det får et særskilt tilrettelagt tilbud i barnehagene
8.2 Grunnskolen
Senterpartiet ønsker en samisk grunnskole som tar utgangspunkt i lokale tradisjoner. Det skal være et godt samarbeid mellom hjem og skole og alle barn skal ha en trygg hverdag under skolegangen.
Senterpartiet vil arbeide for:
- at kommunene sikres nok ressurser til å opprettholde og utvikle grunnskolene, også de mindre grendeskolene
- at læremiddelproduksjonen økes, og at det produseres flere læremidler på lule- og sørsamisk
- at læremidlene må tilpasses samiske barns behov
- at det etableres tiltak mot mobbing i skolene
- at det bevilges mer penger til samiske lærebøker i grunnskolen
- at utgiftene med samisk språkundervisning må dekkes av staten i sin helhet
- en skole som er tilpasset primærnæringer både innholdsmessig og organisatorisk
8.3 Videregående opplæring / voksenopplæring
De samiske videregående skolene bør etter Senterpartiets mening underlegges et samisk utdanningsdirektorat som administreres av Sametinget. Det bør også etableres et samisk arbeidsmarkedssenter under dette direktoratet.
Tilbudene innenfor voksenopplæring må dekke etterspørselen i forbindelse med Kompetansereformen og også gi kurs innenfor tradisjonelle samiske næringer.
Senterpartiet vil arbeide for:
- å likestille norske elever og elever som har samisk som førstespråk i videregående skole når det gjelder språk og timetall
- at det bevilges mer penger til samiske lærebøker i videregående skole
- at samisk kulturkunnskap må bli obligatorisk fag i videregående skole
- at det gis opplæring i flerkulturell forståelse og kommunikasjon på helse- og sosialfaglinjene
- at de samiske videregående skolenes studietilbud må tilpasses behovene i det samiske samfunnet
- at det etableres gode botilbud for elevene ved de samiske videregående skolene
- opplæring i samisk språk og kultur styrkes ved andre videregående skoler
- at samisk i fagkretsen må gi samme kompetanse som andre språkfag
- at det legges til rette for at voksne samer som ønsker det, får undervisning i samisk
- at samarbeidet mellom næringsliv, arbeidsmarkedsetaten og utdanningsetaten styrkes
- å etablere et samisk senter for arbeidsmarkedsopplæring
8.4 Høyere utdanning og forskning
Senterpartiet vil arbeide for at Samisk høgskole får status som nordisk samisk universitet og forskningssenter. Byggingen av det nye vitenskapsbygget må framskyndes.
Senterpartiet vil arbeide for:
- at forskningen til en hver tid tilpasses behovet i det samiske samfunn
- at det etableres et samarbeid mellom næringslivet og samisk forskning
- at det bevilges tilstrekkelig med midler til samisk forskning
- at det opprettes et samisk forskningsfond med et samisk styre
- at flere samiske ungdommer motiveres til å ta høyere utdanning
- gode stipendordninger for samiske studenter, spesielt innenfor mastergrad
- at utdanningstilbudene gjenspeiler behovet i samiske samfunn
9. Samiske rettigheter
Senterpartiet mener det er viktig å sikre samene råderett over naturressursene i samiske områder. Gjennom lovverket må samiske rettigheter sikres gjennom sjølråderett over ressurser som fisk, jord, skog, mineraler, vannkraft, olje og gass.
Senterpartiet mener at Lov om rettsforhold og forvaltning av grunn og naturressurser i Finnmark skal gi samene og den øvrige lokalbefolkningen eierskap til grunn og myndighet til forvaltning av grunn og ressurser i Finnmark. Loven må være i tråd med internrettslige forpliktelser og folkerettens bestemmelser og utformes i konsultasjon mellom Sametinget og Stortinget.
Senterpartiet mener at staten må avvente en sammenbinding av Mauken-Blåtind (regionfelt nord) til det har skjedd en avklaring i forhold til urfolks rettigheter.
Senterpartiet vil prioritere arbeide for å tilbakeføre rettigheter som fiskere i samiske områder har tapt og for at allmenningsretten til fiske opprettholdes.
10. Miljø- og ressursforvaltning
I samiske områder har lokalbefolkningen tradisjonelt forvaltet naturressursene på en bærekraftig måte. Denne lokalkunnskapen må revitaliseres og lokalbefolkningen må gis større innflytelse over forvaltningen av ressursene. Dette kan gjøres ved at Finnmarkseiendommen delegerer forvaltningsoppgaver til kommuner og bygdelag.
Hver enkelt av oss har et ansvar for å forvalte naturen på en bærekraftig måte, slik at det kommer være etterkommere til nytte.
Senterpartiet vil arbeide for:
- at forvaltningen av naturressursene bygger på lokal kunnskap og forvalteransvar
- at den økologiske balansen opprettholdes og før-var prinsippet legges til grunn
- at lokalsamfunnene sikres førstehandsverdien knyttet til utnytting av naturressursene
- at retten til å utnytte naturressursene først og fremst skal være knyttet til lokal tilhørighet
- at lokalbefolkningen må fortsatt ha fortrinnsrett til jakt, fiske og bærplukking i utmark
- at Sametinget får reell i arbeidet med verneplaner og fredningssaker
- at det må utarbeides konsekvensanalyser ved utbygging og fredning
11. Arealforvaltning
Senterpartiet vil arbeide for at Sametinget inkluderes i arbeidet med etablering av nasjonalparker og verneplaner, slik at tradisjonell bruk av områdene ivaretas. Det må ikke gjøres inngrep i samenes bruksområder på en sånn måte at samenes livsgrunnlag svekkes.
Senterpartiet vil arbeide for:
- at lokale myndigheter får utsettende veto ved store naturinngrep
- at jaktterreng ikke kan forpaktes eller leies ut
- at fiskevann fortsatt kan forpaktes av lokalbefolkningen, også skoleklasser
- at Finnmarkseiendommens administrasjon plasseres i Ávjuvári urfolksregion
12. Næringsliv
Senterpartiet ønsker å styrke næringslivet i de samiske bosettingsområdene ved at det legges til rette for gode rammebetingelser for næringsutvikling og etablering av nye arbeidsplasser, både i offentlig og privat regi.
Spesielt vil Senterpartiet trygge primærnæringene som er grunnleggende for bosetting i de samiske områdene. Vi ønsker å styrke kombinasjonsnæringene ved at en primærnæring kan kombineres med annen virksomhet. Begge kjønn skal være likestilte, økonomisk, juridisk og sosialt, der begge har inntekter fra primærnæringer.
Senterpartiet ønsker at samiske samfunn i større grad satser på nyskaping og småskalavirksomheter. Samisk utviklingsfond må styrkes og utvides til nye samiske områder. Rammebetingelser og regelverk må ikke være til hinder for etablering av ny virksomhet eller utvikling av eksisterende bedrifter og næringer.
Som et supplement til tradisjonell næringsvirksomhet må det skapes arbeidsplasser innenfor reiseliv, olje- og gass, havbruk, mineral og bergverksvirksomhet. Slik ressursutnyttelse i sysselsetningssammenheng må planlegges i samarbeid med Sametinget og innenfor naturens tåleevne.
12.1 Næringsutvikling
Senterpartiet vil styrke bevilgningene til Samisk utviklingsfond for å bedre rammebetingelsene til næringsutøvere og etablere innenfor Samisk utviklingsfonds virkeområde.
Senterpartiet vil arbeide for:
- at ungdom stimuleres til å etablere privat næringsvirksomhet
- at det gis etableringsstipend til ungdom som ønsker å starte egen virksomhet
- at det etableres næringshager/fjernarbeidsplasser i samiske områder
- at innovasjon Norge bevilger midler til småskalavirksomhet i distriktene
- at Sametinget får midler til regional næringsutvikling fra staten
- et program for kvinnerettet næringsutvikling
- at kvinner får økt støtte til etablering av næringsvirksomhet
12.2 Fiskeri
Senterpartiet vil arbeide for at staten tilbakefører tradisjonelle fiskerettigheter til fiskere i samiske kyst- og fjordområder. Den nye Havressursloven må inneholde klare forpliktelser som bygger på urfolks rett til de marine ressursene.
Senterpartiet mener at de marine ressursene må være folkets felleseie og at allmenningsretten til disse ressursene opprettholdes. Det bør opprettes en sjøallmenning som forvaltes etter nærhets- og avhengighetsprinsippet og hvor Sametinget har innflytelse på forvaltningen. Det bør også innføres lokale- og regionale forvaltningsmodeller.
Senterpartiet ønsker at fiske på kongekrabben skal økes og utvides til å omfatte hunkrabben og fiske med alle båtstørrelser. Inndelingen i soner med utkastforbud og - påbud må oppheves, slik at fiske kan intensiveres og at ressursen kan utnyttes og at førstehåndverdien kommer de områdene som har vært plaget med kongekrabben til gode.
Senterpartiet mener at det er bekymringsfylt at laksefiske i de store elvene, som for eksempel Tana, er synkende og mener at det viktig å følge de årlige fangstmengdene for å kunne sette inn tiltak på et tidlig stadium.
Senterpartiet vil arbeide for:
- at allmenningsretten til de marine ressursene opprettholdes
- at det opprettes en sjøallmenning innenfor 12-mils grensa
- at Sametinget gis innflytelse i forvaltningen av de marine ressursene
- at opprettskonsesjoner tildeles samiske områder vederlagsfritt
- at en større andel av de marine ressurser forvaltes lokalt
- at en større andel av totalkvoten overføres kyst- og fjordflåten
- å avvikle muligheten for salg av kvoter og rettigheter i kyst- og fjordfiske
- at kongekrabben forvaltes på en slik måte at den ikke forrykker det økologiske mangfoldet
- at fiske på kongekrabbe økes
- at forskning på lokale marine stammer intensiveres
- at det tildeles rekrutteringskvoter til ungdom
- at lakseførende elver holdes sykdomsfrie
- at selfangsten økes
- at det skal være fritt fiske for båter under 11 meters størrelse
12.3 Jordbruk
Senterpartiets målsetting er å utvikle landbruksnæringen og gi den gode rammebetingelser. Dette vil opprettholde levende bygder, kulturlandskapet og sikre matvareberedskapen.
Senterpartiet vil arbeide for:
- at det gis støtte til økologisk småskalalandbruk
- at Sametinget får konsultasjoner med staten i forbindelse med landbruksavtalen
- at veterinærberedskapen opprettholdes og at kommunene til støtte til dette fra staten
- at det innføres rekrutteringskvoter på melk i samiske områder
- at det gis støtte til kjøp av melkekvoter i samiske områder
- at bygde- og beitelag får forpakte beitearealer i sitt nærmiljø
- at avløserordningen styrkes
- økt markedsføring på arktisk jordbruk
- opprettholdelse av infrastruktur, som for eksempel slakterier, meierier osv.
- at nye etablerere får tilskudd ved overtakelse av gårdsbruk
- at elveforebygging langs vassdrag prioriteres for å forebygge erosjon
- at sauedriften får tilbake sine tradisjonelle rettigheter
12.4 Reindrift
Senterpartiet vil i samarbeid med næringsutøvere utvikle reindriften innenfor naturens tåleevne, slik at nye generasjoner får muligheter til inntekt og at næringen sikres rekruttering i framtiden. Reindriften er av avgjørende betydning for styrking og bevaring av samisk kultur, spesielt i de sørsamiske områdene. Kvinner og ungdom må gis rett til et selvstendig næringsgrunnlag i reindriften.
Senterpartiet vil arbeide for:
- at reintallet tilpasses beitegrunnlaget
- at det innføres produksjonskrav pr. rein som supplement til reintallet i de forskjellige reinbeitedistriktene
- at markedsadgangen for reinkjøtt styrkes
- at fjelltjenesten og utmarkstilsynet tilføres reindriftskompetanse
- at de eldres realkompetanse i reindriften ivaretas
- at den nye reindriftsloven ferdigstilles snarest
- at reindriftsadministrasjonen flyttes til en samisk kommune
- at Sametinget får større innflytelse på reindriftspolitikken
12.5 Utmarksnæring
Senterpartiet vil vise til at høsting av utmarka har stor tradisjonell betydning, både som matauke, rekreasjon og som økonomisk innkomme. Gammer/hytter er derfor viktig, mens annen hyttebygging må styres mot planlagte hyttefelt.
For å sikre utmarksnæringen vil Senterpartiet arbeide for:
- at kommunene og bygdene delegeres adgang til å forvalte utmarksressursene
- at næringsutøvere gis adgang til ferdsel i utmark, også med motorkjøretøy
- at bygdene sikres fortrinnsrett til utmarksressurser
- at støtte til kultivering av fiskevann gis til bygde-/utmarkslag
- at motorferdselsloven tilpasses den samiske befolkningen
12.6 Duodji
Senterpartiet vil styrke duodji som næring fordi det bidrar til styrke samisk tradisjon og identitet.
Senterpartiet vil arbeide for:
- at samisk håndverk beskyttes gjennom lovgivning/patenter
- at det opprettes nettverk og markedsføringsorganisasjoner
- at det opprettes arbeidsstipender innenfor duodji
12.7 Reiselivsnæringen
Senterpartiet mener utvikling av reiselivsnæringen må fortsette, men det er svært viktig at den ikke kommer i konflikt med reindrift, fjordfiske, utmarksnæring, naturvern eller allmennhetens interesser.
Senterpartiet vil arbeide for:
- at reiselivet i samiske områder utvikles på lokale premisser, uten å komme i konflikt med samiske kulturtradisjoner
- at fjellstuene og gamle ferdselsårer opprustes, samt at aktuelle sykkelveier kartlegges og merkes
- at det satses på småskala turisme i samarbeid med lokale næringsutøvere
12.8 Mineral- og bergverksnæringen
Senterpartiet er positiv til leting og utvinning av malm, mineraler og natursteinforekomster, men mener at rettighetsforholdene til ressursene må først avklares. Leting og utvinning må ikke komme i konflikt med kulturminne- og miljøvern, reindrift eller annen tradisjonell virksomhet.
Senterpartiet vil arbeide for:
- at det stilles strenge krav til letevirksomhet og utvinning
- at veien til Nárana bygges
- at Finnmarkseiendommen og vertskommunene får andeler av inntekter fra slik virksomhet
12.9 Olje/gass
Verdiskapningen av olje- og gassvirksomheten må komme befolkningen i lokalsamfunnene og landsdelen til gode.
Senterpartiet vil arbeide for:
- at oljevernberedskapen styrkes
- at offentlige og private petroleumsaktører i urfolksområder legger konsultasjonskravene i ILO-169 til grunn for sin virksomhet
- at urfolkene får sin rettmessige del av inntektene fra olje- og gassvirksomhet
- at oljeselskapene blir pålagt miljøavgift på utvinning av olje og gass
- at det foretas konsekvensutredninger før virksomhet igangsettes
- at staten skal stille etiske krav til Statoil og andre oljeselskapers internasjonale engasjement
13. Distrikts- og regionalpolitikk
Senterpartiet vil arbeide for å opprettholde bosetting, infrastruktur og offentlige tjenestetilbud i hele det samiske bosettingsområdet. Lokalsamfunnene skal i størst mulig grad ha råderett over egne ressurser.
Samiske sentre (kjerneområder) er ofte utkanter i norsk sammenheng og en generell svekkelse av kommuneøkonomien fører til nedleggelse av samiske grendeskoler, barnehager og samiske kulturtilbud. En svekket kommuneøkonomi fører til sentralisering av bosetting i kommunene og mange samiske samfunn blir fraflyttet. Dette har store konsekvenser for fortsatt utvikling av samisk språk og kultur.
Senterpartiets distrikts- og regionalpolitikk har som målsetting at alle skal ha likeverdige tilbud innen rimelige avstander. Økt interkommunalt samarbeid kan være en mulighet for å gi innbyggerne gode tilbud av høy kvalitet. Senterpartiet går derfor i mot tvangssammenslåing av kommuner.
Senterpartiet vil arbeide for:
- at avgjørelser som krever skjønn eller prioriteringer legges til folkevalgte organ
- at fylkesmannsembete legges ned og oppgavene overføres det regionale folkevalgte nivået
- at det opprettes et regionalt kontor for statlig legalitetskontroll
- at det innføres tre parts forhandlinger mellom stat, regionalt nivå og Sametinget
- at det innføres døgnåpne elektroniske tjenester både på lokalt og regionalt nivå
- at det legges stor vekt på det estetiske i utformingen av våre omgivelser
- at Husbanken, Telenor, Posten og kraftlagene skal gi gode tilbud også til våre utkantområder
14. Bypolitikk
Senterpartiet vil legge til rette for at den samiske befolkningen som bor i byer og større tettsteder får et godt kultur- og fritidstilbud. Samiske barn i byer og tettsteder må gis et godt barnehage- og skoletilbud, bygget på samisk språk og kultur. Det må bevilges tilskudd til opprettelse av samlingssteder hvor kulturtilbud, kurs- og møtevirksomhet kan avholdes.
15. Rovdyrforvaltning
Senterpartiet mener at rovdyrbestanden må forvaltes slik at den ikke fortrenger reindrift og husdyrhold.
Senterpartiet vil arbeide for:
- at det arbeides for en felles nordisk/russisk forvaltning av vår fire store rovdyr.
- at det gis tilskudd til forebyggende arbeid i rovdyrutsatte strøk
- at kompensasjonsordninger for rovdyrtap dekker faktiske utgifter
- at rovdyrbestanden reduseres
- at det må tillates jakt på oter for å redusere bestanden til akseptabelt nivå
16. Forsvar og beredskap
Senterpartiet mener at desentralisert bosetting er viktig for totalberedskapen. Det samme er matvareberedskap, beredskap mot miljøkriser og en god energiforsyning.
Forsvarets tilstedeværelse i lokalsamfunnene er viktig og nedleggelse av forsvarsanlegg mot forsvarets forankring i Nord-Norge og fører til tap av arbeidsplasser, infrastruktur og velferdstilbud.
Senterpartiet vil arbeide for:
- et nært og godt samarbeid mellom Sametinget, sivile og militære myndigheter for å opprettholde et godt totalforsvar
- at Sametinget i samarbeid med lokalsamfunn og næringer bidrar til løsning på eventuelle konflikter mellom forsvaret og næringsinteresser.
- at det må foretas konsekvensutredninger ved utvidelse av forsvarets virksomhet
- at forsvaret skal ha ansvar både praktisk og økonomisk for å friskmelde sine øvingsområder, dette av hensyn til miljøet.
17. Samferdsel og kommunikasjon
Senterpartiet er av den oppfatning at gode samferdsels- og kommunikasjonstilbud er avgjørende for bosetting og næringsutvikling i samiske områder. Det er et offentlig ansvar å sørge for at alle deler av landet gis et godt kommunikasjonstilbud.
Senterpartiet vil arbeide for:
- at utbyggingen av bredbånd til alle samiske områder intensiveres
- at samiske områder får god og stabil dekning for mobiltelefoni
- et godt tilbud innen kollektivtransporten i samiske områder, både når det gjelder land- og sjøtrafikk
- at gode trafikksikkerhetstiltak iverksettes
- at det bygges gang- og sykkelveier, samt busslommer i samiske bygder og tettsteder
- at staten finansierer en større andel av utgiftene til gang- og sykkelveier
- at det etableres en offentlig samisk informasjonstelefon
18. Ungdom
Senterpartiet ser det som en hovedutfordring å skape gode lokalsamfunn hvor ungdom kan ta utdanning og har gode fritidstilbud. I etableringsfasen må det legges til rette for arbeidsplasser og boliger for ungdom, slik at det blir attraktivt for samisk ungdom å bosette seg på ulike steder i det samiske samfunnet. Senterpartiet vil bidra til at det legges til rette for en helhetlig ungdomspolitikk som omfatter både bolig-, utdannings-, og kultur- og sysselsetningstilbud.
Senterpartiet vil arbeide for at:
- ungdom gis reell innflytelse på Sametingets arbeid, gjennom Sametingets ungdomsutvalg
- at ungdomsarbeidet i Sametinget styrkes
- samisk ungdom gis muligheter til desentralisert utdanning på høyere nivå
- det etableres flere lærlingeplasser for samisk ungdom
- rekrutteringskvoter innenfor fiskeri og jordbruk
- ungdommer får styrket næringsgrunnlag innenfor reindriften
- forbyggende ungdomsaktiviteter styrkes
- lokale Info Nuorra (servicekontor for ungdom) etableres og opprettholdes i samiske kommuner
- økt satsing på lokale kulturaktiviteter for ungdom
19. Likestilling
Senterpartiet vil arbeide for full likestilling mellom kvinner og menn i det samiske samfunnet. Begge kjønn skal ha like muligheter til å delta i utviklingen av demokrati, samfunns- og næringsliv.
Senterpartiet mener:
- at utvalg råd og utvalg skal ha minst 40 % medlemmer av begge kjønn
- at det bevilges mer midler til kjønnsforskning i det samiske samfunnet
- at menn må rekrutteres til myke yrker, spesielt til barnehager og skoler
- at begge kjønn oppmuntres til å velge utradisjonelle yrker
20. Internasjonalt arbeid
Senterpartiet mener at Sametinget har en viktig rolle i det internasjonale arbeidet for å ivareta urfolks- og minoriteters interesser.
Senterpartiet vil arbeide for at det nordiske samiske samarbeidet styrkes ved at Samisk parlamentarisk råd får formell status som nordisk samisk samarbeidsorgan. Samisk parlamentarisk råd må gis myndighet til å oppnevne representanter til Nordisk råd og andre internasjonale organer hvor urfolkssaker behandles. Dette vil også omfatte representanter til styret for Samisk høgskole når den blir en nordisk samisk vitenskapelig høgskole. Senterpartiet vil likevel understreke at representanter til norske organer skal velges fra norsk side.
Senterpartiet mener at Sametinget har en viktig rolle i Barentssamarbeidet for å i nært samarbeid med samer på russisk utvikle det samiske samfunnet og andre urfolkssamfunn i Russland.
Senterpartiet ser fram til at arbeidet med Nordisk Samekonvensjon fullføres, slik at statenes lov- og regelverk som gjelder samisk språk, kultur, næringer og rettigheter samordnes. Det er viktig at ikke lov- og regelverk skaper hindringer for utøvelse av samenes næringer, utdanning og samfunnsliv, for den samiske befolkning i Norden.
Norge må arbeide for å styrke urfolksrettigheter over hele verden, ved å sikre retten til egne ressurser, eget språk, utdanning, kultur, religion og selvstyre. FNs permanente forum for urfolk må gis tilstrekkelig midler til sitt virke. I dette arbeidet mener Senterpartiet at Norge må inkludere Samerådet og andre nordiske samiske organisasjoner, herunder de samiske kvinneorganisasjonene.
Senterpartiet vil støtte samiske kvinneorganisasjoners internasjonale arbeid for å bedre levekårene for urfolkskvinner. Det bør etableres en stilling ved Kompetansesenteret for urfolks rettigheter for å styrke likestillingsarbeidet blant urfolk.
21. Europapolitikk
Senterpartiet sier JA til samarbeid med alle land i Europa på folkerettslig grunnlag - som et gjensidig forpliktende samarbeid mellom selvstendige stater.
Senterpartiet sier JA til et samarbeid mellom selvstendige land, der hensynet til folkestyre, miljø og solidaritet blir satt i fokus.
Senterpartiet sier NEI til EU-medlemskap og mener at et medlemskap vil svekke den samiske befolkningens muligheter til å styrke kultur, språk, næring og rettigheter. Det samiske folks muligheter til utvikling kan best ivaretas gjennom en nasjonal utvikling av samepolitikken, og de konvensjoner som det enkelte land har forpliktet seg til å overholde.
Senterpartiet mener at EØS-avtalen bryter med viktige forutsetninger for en folkestyrt utvikling i Norge og vil arbeide for at en handelsavtale med supplerende samarbeidsavtaler igjen blir lagt til grunn for Norges forhold til EU.
