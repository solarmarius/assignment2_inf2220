
Torsdag 9. mars 1995
Kjell Magne Bondevik,
leder for Kristelig Folkeparti
KÅRE KRISTIANSEN 75 ÅR
Lørdag 11. mars fyller Kristelig Folkeparti-veteranen Kåre Kristiansen 75 år. Det er en meget sprek og frisk jubilant som runder denne milepælen.
Kåre Kristiansen har vært med og satt sitt preg på Kristelig Folkeparti gjennom hele etterkrigstiden. I de første etterkrigsårene var han aktivt med i KrFU, og i 1953 ble han leder for ungdomspartiet. Senere ble det flere viktige, sentrale verv i partiet. Fra 1961 var han nestformann, før han overtok lederklubba etter Lars Korvald i 1975. Han var partileder fram til 1984, med et avbrudd på to år fra 1977 til 1979.
Mens Egil Aarvik var sosialminister i Borten-regjeringen, var Kåre Kristiansen hans vararepresentant på Oslo-benken. Selv var han valgt representant fra Oslo i tre perioder, fra 1973 til 1977, og fra 1981 til 1989. Han har også vært parlamentarisk nestleder og leder, og var olje- og energiminister i Kåre Willochs regjering fra 1986.
Kåre fikk sitt første verv som folkevalgt KrF-er da han ble valgt inn i kommunestyret i Nesodden i 1947. Ved kommunevalget i 1991 ble ringen sluttet ved at han igjen tok plass i Nesodden kommunestyre. Mellom disse årstallene ligger en lang og variert innsats i det politiske liv for Norge og for Kristelig Folkeparti.
Jeg er derfor glad for at jeg på vegne av Kristelig Folkeparti kan gratulere Kåre Kristiansen hjerteligst med 75-årsdagen, og ønske ham og hans kjære Guds rike velsignelse også for framtidsdagene.
