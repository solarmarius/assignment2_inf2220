
16.09.02
Stortingsrepresentant Gjermund Hagesæter, FrP
Skatte- og avgiftslette vil betre konkurranseevna !
Som kjent har norsk konkurranseevne det siste året blitt svekka m.a. fordi den norske krona har styrkt seg i verdi mot dei fleste andre land sine valutaer. Dette medfører at norske varer vert dyrare i utlandet og at utanlandske varer vert rimelegare i Norge, noko som sjølvsagt er svært negativt for all norsk virksomhet som er utsett for internasjonal konkurranse.
Mange norske bedrifter kan derfor risikere å måtte velje mellom å enten flytte produksjonen til utlandet, eller å leggje ned verksemda.
Den beste måten å hindre eit slikt scenario på, er å gje skatte og avgiftslette i samband med haustens behandling av statsbudsjettet 2003. Skatte- og avgiftslette, både til enkeltpersonar og til bedrifter, vil nemleg styrke norsk konkurranseevne fordi varer og tenester då vert rimelegare å produsere.
Skattelette til enkeltpersonar vil medføre at behovet for store lønstillegg vert mindre fordi ein då kan auke kjøpekrafta utan store lønstillegg. Dette fordi det er disponibel inntekt etter skatt som bestemmer kjøpekrafta, og som derfor betyr noko for den enkelte lønsmottakar.
Med eit avgrensa lønstillegg til våren vil behovet for å auke prisen på varer og tenester bli mindre, noko som vil redusere den norske prisstiginga og dermed styrke konkurranseevna.
Fordi sentralbanken styrer etter eit såkalla inflasjonsmål vil redusert prisstiging leggje grunnlaget for lavere rente. Lavere rente vil igjen også medføre at den norske krona kan svekke seg mot andre lands valutaer.
Den positive effekten av skatte- og avgiftslette kan dermed rette opp ein stor del av den forverringa i konkurranseevne som norske bedrifter er blitt utsett for, noko som igjen vil trygga norske arbeidsplassar.
Dei budsjettmessige kostnadene ved skatte og avgiftslette vil på kort sikt sjølvsagt bli betydelege.
Ei styrking av konkurranseevna vil imidlertid sikre at norske bedrifter også i framtida vil vere istand til å betale skattar og avgifter. «Kostnadene» ved ei slik skatte- og avgiftslette kan derfor på sikt fort snu seg til ein økonomisk gevinst, også for Staten.
Derfor vil Fremskrittspartiet prioritere høgt skatte- og avgiftslette for bedrifter og folk flest, i statsbudsjettet for 2003.
