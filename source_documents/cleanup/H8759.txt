
Stortinget, 10. november 2004
Karita B Orheim, Arbeiderpartiet
- Dåvøy er ikke lenger barnas minister!
I forslaget til ny barnehagelov, foreslår Regjeringen å åpne opp for at barnehageansatte ikke lenger trenger pedagogisk utdanning. - Dette er ikke en Barne- og familieminister verdig. Å åpne opp for at de minste barna ikke skal ivaretas av et kompetent personale er som å skru tida tilbake. Nå må Regjeringen slutte å gjemme seg bak det såkalte kommunale selvstyret, sier Karita B. Orheim, Arbeiderpartiet.
Regjeringen hevder at den nye loven skal sikre høy kvalitet i barnehagetilbudet gjennom å legge ansvaret for kvalitet til kommunene - Dette betyr at Regjeringen viderefører sin politiske ansvarsfraskrivelse, der kommunene blir stående alene med totalansvaret. Dette har de gjort med skolefritidsordningen og også med den offentlige skolen. Nå lar regjeringen sitt prinsipprytteri gå utover de svakeste i samfunnet, våre barn, fortsetter Orheim.
Et godt barnehagetilbud er avhengig av kompetente ansatte. - Barnehager er mye mer enn oppbevaringsplass, det er en viktig samfunnsinstitusjon. Derfor bør kvalitet i fokus, spesielt når det gjelder det pedagogiske tilbudet i barnehagen. - OECD har forøvrig påpekt at den pedagogiske tettheten, dvs. antall personale som har pedagogisk bakgrunn, er for liten. - Dåvøys svar til dette er å svekke den faglige kvaliteten, avslutter Orheim.
