
04.02.03
Vegard Martinsen, (DLF)
Asylturismen
Listen over viktige saker som viser hvor totalt latterlig velferdsstatens ordninger er, er etter hvert blitt meget lang.
Siste punkt på listen er den såkalte asylturismen, som betyr at folk som har fått innvilget politisk asyl fordi de er forfulgt i hjemlandet, reiser til hjemlandet på ferie. Reglene i dag er slik at politiet ikke kan hindre innreisen for asylsøkere som vender tilbake til Norge etter besøk i eget hjemland. Dette styrker mistanken om at en del av de som gis opphold her i landet ikke er helt sannferdige når de bruker som argument for å få opphold at de er forfulgte i hjemlandet.
Velferdsstaten er et system som innebærer at folk overlater mesteparten av det de tjener til det offentlige, og så skal det offentlige disponere pengene til det som påståes er det felles beste. Dette medfører selvfølgelig et skyhøyt skattenivå - de fleste her i landet betaler nesten 70% i total skatt, et kolossalt byråkrati, og et villniss av lover, regler og bestemmelser som ingen har oversikt over.
Det er dette villnisset av bestemmelser som innebærer at folk som har fått opphold her i landet fordi de er forfulgte i hjemlandet, allikevel reiser til hjemlandet for å feriere. Det kontrollapparatet som skulle ta seg av slike tilfeller fungerer åpenbart ikke, hvis det i det hele tatt finnes. Og slik er det på alle områder i velferdsstaten: noen ordninger fungerer ikke i det hele tatt, og noen ordninger får de merkverdigste konsekvenser.
Løsningen er å ha et fritt samfunn med kun et minimum av lover og regler, at folk får beholde det de tjener selv, og at det ikke finnes noe offentlig apparat som bestemmer over alt og alle i minste detalj.
DLF mener som kjent at vi bør ha fri innvandring: alle som kommer hit for å jobbe er velkomne, og det er ikke nødvendig med noe byråkrati for å føre tilsyn med dette. Det eneste tilsyn skal være politiet og rettsapparatet, som setter kriminelle i fengsel.
Det skal etter DLFs mening ikke være noen offentlige støtteordninger spesielt beregnet på innvandrere, og dette vil innebære at de som ønsker å komme hit for å utnytte støtteordningene, vil finne bedre beitemarker andre steder.
