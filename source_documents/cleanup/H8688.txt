
Dato: 12. oktober 2004
Stortingsrepresentant Per Sandberg (FrP)
Vil fra ord til handling
FrPs medlem i Distriktskommisjonen, Per Sandberg, er glad for at kommisjonen legger opp til en kursendring i distriktspolitikken. Han mener innstillingen er en seier for de ikke-sosialistiske partiene. - Derfor er vi avhengige av et ikke-sosialistisk flertall i Stortinget for at det skal bli handling av kommisjonens innstilling, sier han.
Per Sandberg mener kommisjonens innstilling inneholder klare ønsker om en kursendring i distriktspolitikken. - Hele innstillingen baserer seg på et politikkskifte der vi går fra å fokusere ensidig på bosetting til å være mer opptatt av vekst og næringsutvikling. Dette er svært positivt, selv om tidshorisonten er noe lang, sier han.
Han er opptatt av at innstillingen nå må bli fulgt opp av politisk handlekraft, og at den ikke skal lide samme skjebne som alle de andre offentlige utredningene om kommunestruktur.
- Vi har et uttall av offentlige utredninger som konkluderer med at kommunesektoren trenger omorganisering, men det har blitt med ordene, sier Sandberg og viser blant annet til Kristiansenutvalget og Oppgavefordelingsutvalget. - Disse utredningene var gode og fremsynte, men konklusjonene ble bakt vekk i politisk tåkeprat.
- Skal vi få nå nytte ut av kommisjonens arbeid er vi helt avhengige av et ikke-sosialistisk flertall i Stortinget. Kommisjonens innstilling, som jeg oppfatter som meget godt begrunnet og faglig holdbar, går nemlig til frontalangrep på den tradisjonelle norske distriktspolitikken, sier Sandberg, og viser spesielt til kommisjonens ønske om å ta vekk fokuset på å stoppe fraflytting.
- Vi bytter ut den feilslåtte politikken om å stoppe fraflytting, med et mer ambisiøst mål om sikre tilflytting. Det handler i bunn og grunn om å dyrke forskjellene og fortrinnene i landet, avslutter Sandberg.
