
Oslo, 16.oktober 2005
Unge Venstre varsler ny EU-kamp i Venstre
Politisk uttalelse fra Unge Venstres Landsmøte
Unge Venstres landsmøte starter på ny kampen for å få Venstre til å bli et japarti i EU-saken.
Unge Venstres visjon er et føderalt Europa som gir den enkelte mer makt over sitt eget liv, og mer frihet til å leve ut sine egne drømmer. Dette krever radikale politiske løsninger som både desentraliserer mer makt til borgeren og lokalsamfunn. Vi skal løfte utfordringer som miljø, terror og sterkere verdenssamarbeid opp på en overnasjonal agenda. Vår visjon er et smalere og tydeligere EU, som evner å se ut over sine egne grenser.
Når barrierene ved landegrensene bygges ned, oppstår nye muligheter for regionale løsninger. Ofte er de lokale problemstillingene i Østfold og Bohuslän likere enn mellom Østfold og Finnmark. Økt regionalt samarbeid må stimuleres i en miljøpolitisk kontekst. Nordområdene ligger klemt mellom forurensningsmotorene Russland og USA, derfor trenger miljøet og Norge et sterkt EU som legger politisk tyngde bak miljøkravene.
Våre sikkerhetspolitiske utfordringer handler om mye mer enn det tradisjonelle territorielle forsvaret. Kampen mot folkemord og terrorisme er avhengig av vilje og evne til å gripe inn i forsvar av uskyldige mennesker utenfor eget territorium. Dette skal skje med FN-mandat. Dette krever internasjonalt sikkerhetspolitisk samarbeid av en helt annen karakter enn det som ble bygget opp etter andre verdenskrig. Unge Venstre ønsker et EU som tar i bruk og utvikler sivile og militære virkemidler for å minske grobunnen for terrorisme og sikre fred og stabilitet også i andre deler av verden.
Nasjonalstatens rolle er i endring og vi er nødt til å ta konsekvensene av dette. Nasjonalstatens virkemidler mot globale problemer blir som å felle trær med barberblad. Miljøutfordringene, internasjonal terror og arbeidet for et styrket FN, krever mer europeisk samarbeid. Unge Venstre mener det er naturlig at Norge deltar fullt ut i dette samarbeidet.
