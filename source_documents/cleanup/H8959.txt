
2.2.2005
Sp
Uttalelse vedtatt av sentralstyret i Senterpartiet 2. februar 2005
VETERINÆRKONFLIKTEN MÅ LØSES
Sentralstyret i Senterpartiet mener det bør oppnevnes et uavhengig utvalg for å gå gjennom størrelsen på vaktområdene for veterinærer samt vurdere hva slags bemanning de ulike områdene skal ha. I tillegg til avstand må og dyretetthet legges til grunn.
Inntil dette utvalget har avgitt innstilling, er det landbruksministerens ansvar å sørge for at vi har en vaktordning som fungerer. Den situasjonen som har oppstått er uverdig og fører til uakseptable lidelser for dyr og store påkjenninger for dyreeiere.
Dagens lov slår fast at det er statens ansvar at det finnes god nok veterinærvakt-ordning i hele Norge. Stortinget har slått fast at størrelse på vaktområder, godtgjørelser mv. skal være gjenstand for forhandlinger mellom staten og veterinærenes forening og at det skal være frivillig om veterinærene skal ta på seg vaktberedskap utenom vanlig arbeidstid. Beordring av veterinærer til arbeid utenfor sitt område kan bare skje ved katastrofetilstander.
I forbindelse med statens forhandling med Den norske veterinærforening, har det nå oppstått en konflikt knyttet til sammenslåing av vaktområder i deler av døgnet. Antallet områder ble redusert fra 208 til 161 for to år siden, og det er ennå ikke gjort noen grundig evaluering av konsekvensene av denne reduksjonen. Det er derfor betenkelig at Regjeringen nå foreslår en ytterligere reduksjon i bemanningen, uten en uavhengig og grundig vurdering av dagens ordning.
For å kunne gjøre en grundig vurdering av dagens veterinærvakt, har Veterinærforeningen foreslått å trekke inn blant annet kommunene, brukerorganisasjonene og Kommunenes sentralforbund. Dette vil gi en bred faglig vurdering og et godt utgangspunkt for videre arbeide.
