
19.09.02
KrF
KrF vil vurdere samordningsregelen
Kristelig Folkeparti vil vurdere samordningsregelen for pensjon til gifte og samboende pensjonister i samband med den forestående totalgjennomgangen av pensjonssystemet. Det må legges til grunn et oppdatert beregningsgrunnlag for samordningen, uttaler KrF's arbeidsutvalg fra sitt møte 18. september.
På 90-tallet fikk KrF gjennomslag for at gifte pensjonister ikke skulle diskrimineres i forhold til samboende. Selve samordningsprinsippet ble da ikke rørt utfra rettferdighet i forhold til enslige pensjonister.
I dag får gifte og samboende pensjonister trekk i pensjonen med 25 prosent hver på bakgrunn av at det er billigere pr person med topersonshusholdning enn å leve alene. Det reelle tallet for denne "stordriftsfordelen" kan være endret, samtidig med at samfunnsstrukturen er endret. KrF vil at et reelt beregningsgrunnlag skal legges til grunn.
Partiet ønsker å vurdere hele samordningsprinsippet i forbindelse med arbeidet i Pensjonskommisjonen, og eventuelle endringer bør gjøres i forbindelse med dette. Det bør ikke gjøres "klattvise" strukturendringer i pensjonssystemet nå, mener partiets arbeidsutvalg.
