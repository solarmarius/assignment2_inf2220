
13.6.2005
Senterpartiet
- Ikkje berre behov for god vilje, men også konkrete tiltak
Stortinget debatterte i dag meldinga om Makt og demokrati. Ein einaste plass i meldinga er utrykket «alvorlig utfordring» nytta. Det gjeld tilhøvet mellom stat og kommunesektor. Regjeringa sitt svar på denne utfordringa er at det trengst vilje til å leggja vekt på verdien av lokalt sjølvstyre i dei mange einskildsakene der konflikt mellom ynske om statleg styring og lokalt sjølvstyre kjem opp.
- Senterpartiet vil understreka at det i tillegg til god vilje er naudsynt å drøfta ei rekkje konkrete tiltak, seier stortingsrepresentant Magnhild Meltveit Kleppa. Kleppa trekte i debatten mellom anna fram større bruk av folkeavrøystingar, ei grunnlovsfesting av lokalt sjølvstyre, ei meir forpliktande konsultasjonsordning mellom staten og KS om kva midlar som trengst for å løysa oppgåvene, og at ein større del av verdiskapinga og skatteinntektene vert verande i kommunane.
Kleppa viste vidare til kommunane og fylkeskommunane som samfunnsutviklarar, og la vekt på at kommunane må få styrkja si rolle som samfunnsaktør.
- Det inneber ikkje berre dei klassiske utviklingsoppgåvene innanfor planlegging, næringsutvikling, lokalt miljøarbeid og trivselsskapande tiltak i nærmiljøet. Like sentralt er merksemd mot lokaldemokrati, forvaltning og tenestetilbod og mot det heilskapsperspektivet som skal vera på den kommunale aktiviteten, seier Kleppa.
Dei rådande ideane bak moderniseringsarbeidet i kommunesektoren dei siste ti åra, ofte kalla New Public Management, medverkar til oppstykking og til krav om konkurranse og lønnsemd i kvart einskild ledd. Denne styringsideologien verkar avgrensande for ei heilskapleg lokalsamfunnsutvikling.
- Senterpartiet er ikkje i tvil om at det trengst ei endring i retning av ein styringsideologi som byggjer opp under ein sterk fellesskapsideologi.
Vi ser fram til det arbeidet som no skal gjerast for å førebu overføringa av statleg makt og ansvar til eit regionalt folkevalt nivå, og til ei evaluering av kva helsereforma åleine har gjort for å endra moglegheitene til ordskifte og påverknad, avsluttar Kleppa.
