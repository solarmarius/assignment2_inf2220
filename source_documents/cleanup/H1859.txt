
Mandag 9. mars 1992
Uttalelse fra landsstyret i Kristelig Folkepartis Kvinner
GJELDSSANERING
Landsstyret i Kristelig Folkepartis Kvinner, samlet til møte i Oslo 6. og 7. mars 1992, etterlyser tiltak fra regjeringens side når det gjelder gjeldssanering for familier og enslige som er kommet i store økonomiske vanskeligheter på grunn av høye boliglån. Dette gjelder særlig de som kjøpte bolig i perioden 1985 - 1988.
Landsstyret i KrFK mener at i stedet for å gi så mye statlig støtte til bankene, bør gjeldsofrene få sanert lånene sine med beløp som tilsvarer prisfallet på boligen i perioden.
Landsstyret vil særlig bemerke den mangel på sosialt ansvar som legges for dagen når banker som har fått statlig støtte etter flere år med uansvarlig drift, setter opp utlåns-renten for kunder som allerede er i en nærmest desperat økonomisk situasjon. Det bør være et krav til slike banker at de bidrar til å løse gjeldsofrenes problemer ved å sette utlånsrenten ned.
Landsstyret er opptatt av de mange menneskelige tragediene som følger i gjelds-krisens spor, blant annet selvmord, også blant barn. Det er derfor av stor viktighet at hjelpetiltak blir iverksatt hurtigst mulig.
