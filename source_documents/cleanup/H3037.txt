
Lørdag 14. mars 1998
Odd Holten på Østfold KrFs årsmøte:
KONTANTSTØTTE FOR BARNAS SKYLD - IKKE DE VOKSNE
-Debatten om kontantstøtte må ta utgangspunkt i de behov barna har, og ikke de behov de voksne har. Mange såkalte eksperter har brukt sin faglige status som dekke for mer eller mindre private, politiske synspunkter. Toppen nådde vel barneombud Trond Waage, som mente at dersom barn og foreldre får mer tid sammen, vil det kunne føre til mer mishandling av barn. Det sa stortingsrepresentant Odd Holten på årsmøtet i Østfold KrF på Lande Bosenter i Sarpsborg lørdag.
-Jeg synes mange av argumentene mot kontantstøtten vitner om en grunnleggende mistillit til at foreldre vet hva som er best for barna deres. Jeg registrerer også at Arbeiderpartiet har lagt vekk samtlige av de argumentene de hadde mot kontantstøtten som gjaldt økonomi, konsekvenser for arbeidsmarkedet og så videre. Det eneste som står igjen nå, er at Arbeiderpartiet rett og slett ikke unner småbarnsforeldrene den valgfriheten som kontantstøtten innebærer. Valgfrihet skal bare være et tilbud til dem som velger Arbeiderpartiets A4-mal på livet sitt, sa Odd Holten.
Holten sa også at han synes mye av argumentasjonen mot kontantstøtten vitner om grov undervurdering av norske kvinner. -Tror man på ramme alvor at norske kvinner vil droppe alt som heter utdanning og yrkeskarriere fordi om de får den håndsrekningen som kontantstøtten innebærer i de tross alt forholdsvis få årene mens de er småbarnsmødre? Og tror man på ramme alvor at norske småbarnsmødre er så ansvarsløse at de vil overlate barna sine til mer eller mindre tilfeldige dagmammaer? Jeg er overrasket over at Arbeiderpartiet, som har påberopt seg en høy profil på likestillingsspørsmål, ikke har større tillit til norske kvinner enn som så, sa Odd Holten på årsmøtet i Østfold KrF lørdag.
