
14. juni 2000
Nils Røhne
- Viktig grunnlag for å føre velferdsstaten inn i en ny tid
- Under behandlingen av Utjamningsmeldinga i Stortinget har det meldt seg to grunnleggende spørsmål som vil måtte dominere den politiske debatt både på kort og lang sikt: Hvordan skal vi klare å ta vare på, videreutvikle og videreføre den norske velferdsstat og den norske velferdsmodell i en verden i så rask endring som vår ? Og hvordan skal vi klare å bekjempe en utvikling med utstøting og marginalisering av grupper som av en eller annen grunn ikke får anledning til å henge med i en samfunnsutvikling preget av globalisering og en enorm teknologisk utvikling?
Dette var fokus for Nils Røhnes innlegg i stortingsdebatten om Utjamningsmeldinga 14. juni 2000.
Røhne viste til et oppslag i VG nylig som refererte til en ennå ikke offentliggjort rapport fra Statens Institutt for Folkehelsa. Rapporten forteller om 70000 barn som har kummerligere boforhold og gjennomsnittlig har dårligere helse enn andre, og som lever i familier med en inntekt på mindre enn 50% av gjennomsnittet i Norge.
- En aktiv arbeidsmarkedspolitikk og en sosial boligpolitikk er viktig for å gi mange av disse barna, og andre grupper som har falt utenfor, levekår som er den norske velferdsstaten verdig, sa Røhne.
Røhne understreket at Handlingsplanen for oppfølging av utjamningsmeldinga, som en samlet sosialkomite har bedt Regjeringen legge fram i løpet av våren 2001, må se på hvordan det sosiale sikkerhetsnettet kan gjøres så finmasket at det fanger opp det mindretallet som faller utenfor velstandsutviklingen.
- Like før innholdet i rapporten fra Folkehelsa ble kjent, så slo Redd Barna fast at Norge er verdens beste land å bo i for barn. Og det er denne litt schizofrene situasjon den norske velferdsstaten til dels befinner seg i. På den ene side forteller den om en økonomisk utvikling og en derav følgende velstandsutvikling som de aller, aller fleste har hatt nytte av - og på den andre sida om et mindretall som faller utenfor den generelle velstandsutvikling, sa Røhne.
Derfor mente Røhne at Utjamningsmeldinga og Stortingets behandling av denne vil bli et viktig grunnlag når den norske velferdsstaten skal videreføres inn i et nytt århundre.
- Arbeiderpartiet var både arkitekt og byggeleder da Norge gikk fra et samfunn preget av store materielle forskjeller og dype sosiale skiller, til et av verden beste velferdssamfunn, i forrige århundre. Med den enorme utvikling og forandring vi opplever ved inngangen til et nytt århundre, er det grunnlag for å se både på velferdsstatens arkitektur og praktiske løsninger. Og med Arbeiderpartiet som både arkitekt og byggeleder for en norsk velferdsstat også i det nye århundre vil vi være garantert at de to viktigste forutsetninger for en aktiv velferdsstat også blir ivaretatt inn i ei ny tid - nemlig: En sterk offentlig sektor og rettferdig fordeling, sa Nils A. Røhne.
