
Pressemelding 25. mars 1997
Partileiar Valgerd Svarstad Haugland, KrF:
NEI TIL NY FØREMÅLSPARAGRAF I GRUNNSKULEN
- Regjeringa svekkjer det kristne innslaget i skulen ved å jamstille livssynshumanismen med kristendommen i oppsedinga i ny føremålsparagraf. Kristeleg Folkeparti vil gå imot å endre føremålsparagrafen når Stortinget skal vedta ny skulelov, seier leiaren i Kristeleg Folkeparti, Valgerd Svarstad Haugland.
KrF meiner at skulen framleis må gi ei kristen og moralsk oppseding og partileiaren finn det direkte provoserande når ein i innspurten av lovarbeidet kjem med endringar som rører ved fundamentet og føremålet med lova.
- I samband med handsaminga av det nye kristendomsfaget lova statsråd Hernes at skulen sin føremålsparagraf ikkje skulle endrast. No gjer Regjeringa framlegg om endring utan å ha sendt spørsmålet ut på høyring. Stortinget har sagt at undervisninga i det nye kristendomsfaget må skje i samsvar med skulen sitt føremål. Når Regjeringa no endrar føremålet for grunnskulen, legg dei også nye premissar for det nye kristendomsfaget. Dermed har vi fått ein ny situasjon som gjer det naudsynt å vurdere heile faget på nytt. Dette gjeld både konseptet om eit fellesfag i grunnskulen, læreplanen og fritaksretten, seier Svarstad Haugland.
Når Regjeringa vil at grunnskulen skal gi «kristen, moralsk og humanistisk oppseding», er dette å jamstille kristen og humanistisk oppseding, meiner KrF-leiaren. Ho understrekar at det er stor skilnad på å omtale kristendom og humanisme som grunnleggjande verdiar og å jamstille dei som grunnlag for skulen si oppseding.
- Grunnskulen har hittil vore forplikta på grunnleggjande åndsverdiar, men ynsket om ei felles opplæringslov gjer at Regjeringa stiller opp generelle fellesverdiar som overordna mål. Kristeleg Folkeparti vil vurdere nærare om dette inneber ei innhaldsmessig endring i høve til grunnskulen sitt føremål i dag, opplyser Valgerd Svarstad Haugland.
