
19. desember 2000
Dag Terje Andersen
- Frp med usann P4-reklame
Arbeiderpartiets finanspolitiske talsmann, Dag Terje Andersen, er sint på Fremskrittspartiets reklame i radiokanalen P4. Han mener den inneholder en rekke usanne påstander. - Blant annet hevdes det at tjenester som blir ilagt moms, blir 25 prosent dyrere. Dette er feil, sier Andersen.
Frp-nedturen til tross, Carl I Hagen prøver å bløffe seg til litt ekstra oppmerksomhet i betalt partireklame i radiokanalen P4. - Det er forstemmende at et politisk parti kan omtale viktige beslutninger på Stortinget på en så tendensiøs og direkte feilaktig måte, sier Arbeiderpartiets finanspolitiske talsmann Dag Terje Andersen.
Stortinget har tidligere åpnet for at politiske partier kan kjøpe reklame i radio. Fremskrittspartiet er en av de som benytter seg av denne muligheten. I radiokanalen P4 har partiet de siste dagene hatt flere korte reklameinnslag om bensinavgifter og moms på tjenester.
Så langt er alt greit. Problemet er derimot at Fremskrittspartiets reklameinnslag er usanne.
For det første sier Frp-reklamen at Stortinget fra neste år har vedtatt moms på frisørtjenester. Dette er ikke sant. Moms på frisører har vi hatt i en årrekke. Påstanden var så feilaktig at Fremskrittspartiet trakk denne reklame-snutten.
For det andre sier Frp-reklamen at Stortinget har innført moms på nye tjenester fra 1. januar neste år. Dette er ikke sant. Den nye momsreformen gjelder fra 1. juli neste år. Denne Frp-bløffen ruller fremdeles reklamekanalen P4.
For det tredje antyder Frp-reklamen at prisene på enkelte tjenester vil øke med nesten 25 prosent når det skal betales moms. Dette er direkte feilinformasjon. Prisvirkningen av at en tjeneste blir momsbelagt vil være mye lavere enn 24 prosent som blir den nye generelle momssatsen fra neste år, fordi den som selger tjenesten nå får fradrag for inngående moms, det har de ikke hatt tidligere. For mange tjenester som nå blir momsbelagt skal ikke prisene øke mer enn 10-15 prosent. Også for treningsstudioer, som Frp bruker i sin reklame, vil fradrag for inngående moms på for eksempel treningsutstyr bidra til at prisen du skal betale for å gå i treningsstudio ikke skal øke så mye som 24 prosent. De treningsstudioene som øker prisen med 24 prosent fra neste sommer tar seg rett og slett mer betalt.
Frp-reklamen prøver også å gi inntrykk av at Arbeiderpartiet ikke har fått gjennomslag for reduserte bensinavgifter fra nyttår. Fra 1. januar skal bensin visstnok bli billigere, men fortsatt vil du betale nesten like mye i avgifter per liter som tidligere, sier Frp. Dette er ikke sant. Sannheten er at Arbeiderpartiet har fått tilslutning til å kutte bensinavgiften med 50 øre fra 1. januar neste år og ytterligere med 32 øre fra 1. juli 2001. Når begge reduksjonene er gjennomført, vil de samlede avgiftene på bensin, inkludert merverdiavgift, være redusert med reelt 1,20 kroner per liter.
- Dette er først gang noensinne at bensinavgiften settes ned, sier Dag Terje Andersen. De gangene Frp og Høyre samarbeidet med Bondevik-regjeringen om statsbudsjettene fikk vi ingen reduksjoner. Tvert om, Frp stemte da for økte avgifter.
