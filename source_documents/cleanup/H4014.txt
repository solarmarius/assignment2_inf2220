
15.5.2001
Tor Nymo,
Pressemelding fra
NEDERLAG FOR REGJERINGEN - TINGLYSING FORTSATT I DOMSTOLENE
- Jeg er svært glad for at regjeringen ikke fikk flertall for sitt forslag om å sentralisere tinglysingen til Statens Kartverk, sier Tor Nymo.
Justiskomiteen avga i dag innstilling om førsteinstansdomstolene i fremtiden.
- Senterpartiets og KrFs forslag om at domstolene med sin unike kompetanse og desentraliserte struktur fortsatt skal ha ansvaret for tinglysing fikk tilslutt flertall i komiteen, og er en seier for Senterpartiets tenking om nærhet og service til brukerne, fortsetter Nymo.
Nymo sier at Senterpartiet vil at folk skal slippe å reise over lange avstander ved behov for personlig veiledning ved tinglysing. I dag utføres tinglysing ved alle landets domstoler, d.v.s. på 92 steder. Regjeringen og Ap ville overføre tinglysingen til Statens Kartverk og fylkesvise føringsenheter. Det ville ført til at antall steder med mulighet for tinglysing ble redusert fra 92 til 19. Det er en sentralisering Senterpartiet ikke vil være med på.
- Det er imidlertid ingen grunn til å redusere aktpågivenheten, sier Nymo, for et flertall i komiteen, Ap og H, har i en felles merknad sagt at de er enig i Regjeringens vurdering om at tinglysing ikke bør ligge til domstolene. Disse partier sier imidlertid at de har behov for ytterligere opplysninger og konkretisering av konsekvensene ved ulike løsningsalternativer. De ber derfor i innstillingen departementet om å komme tilbake til Stortinget i egnet form med ulike vurderinger.
- Ønsker Ap og H omkamp om ikke alt for lenge, så er vi i Senterpartiet parate, sier Nymo, som minner om at H og Frp tidligere har foreslått privatisering av Statens Kartverk.
