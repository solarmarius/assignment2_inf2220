
3.12.2004
Sp
Senterpartiets forslag til næringsbudsjett
Krafttak for næringsutvikling i hele landet
- Senterpartiet legger fram en samlet næringssatsing på 4,5 milliarder kroner. Dette er et kraftig løft for å sikre og skape arbeidsplasser i hele landet, sier Senterpartiets næringspolitiske talsmann Odd Roger Enoksen. Han viser til at beregninger utført av Statistisk Sentralbyrå (SSB) viser at Senterpartiets budsjettopplegg vil gi 10 000 nye arbeidsplasser på kort sikt.
Senterpartiet vil ha en nasjonal næringslivsstrategi der men bevisst legger til rette for å videreutvikle næringslivet i hele landet med utgangspunkt i naturressurser, kapitalstyrke og kunnskap. Dette innebærer at Regjeringens klokketro på generelle virkemidler, må vike til fordel for satsing på klart definerte områder.
Fjord Line ville forblitt norsk!
Maritim sektor trenger rammevilkår på linje med andre europeiske land vi konkurrerer med. Derfor foreslår Senterpartiet å utvide nettolønnsordningen til sjøfolk som seiler i konkurranseutsatt fart i NIS og NOR. Fjord Line ville ikke flagget ut med Senterpartiets løsninger!
100 millioner til reiseliv
Reiselivsnæringen er verdens raskest voksende næring. For at Norge skal kunne ta del i denne veksten, trengs det en forutsigbar og kraftig satsing på profilering av Norge som reisemål. Senterpartiet foreslår 100 millioner kroner og fremmer forslag om en opptrappingsplan for satsingen på reiseliv.
100 millioner til verdiskapingsprogram for fisk
Fiskeindustrien trenger drahjelp til å få fram fersk fisk og nye produkter til betalingsvillige kunder. En viktig del av fiskeindustriens problem har vært manglende satsing på nye produkt og markedsføring. Råstoffet er førsteklasses, og næringen må settes i stand til å satse på kvalitet som gir høyest pris. Landbruket fikk sitt verdiskapingsprogram for fire år siden og staten bidrar med 100 millioner årlig for å utvikle nye produkter fra landbruket. Tida er moden for å gi kysten samme utviklingsmuligheter.
