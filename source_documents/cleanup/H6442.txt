
09.12.02
Ola T. Heggem (Sp)
Senterpartiet prioriterer familien
- Å sikre gode oppvekstvilkår for alle barn og unge er en av de viktigste oppgavene samfunnet står overfor. Åpne og inkluderende lokalsamfunn er den beste rammen rundt et godt oppvekstmiljø, det være seg i byen og på landet. Senterpartiet har en helt annen innretning på barne- og familiepolitikken enn Regjeringen, og har derfor gått sammen med SV og Ap om å utarbeidet et felles budsjettforslag som bedrer barnefamilienes økonomi og styrker velferdstiltakene for barn og unge, sier Senterpartiets stortingsrepresentant Ola T. Heggem.
- Målet med kontantstøtten er å gi foreldrene mer tid sammen med barna sine, derfor vil Senterpartiet opprettholde ordningen som en valgmulighet for foreldre til barn mellom 1 og 3 år. Men vi ønsker en mer målrettet ordning enn dagens, og vil kun utbetale kontantstøtte til de foreldre som er hjemme med barna. En slik endring av kontantstøtten frigjør ressurser som i stedet skal brukes til barnehager, skoler, SFO, barnevern, kultur, idrett og friluftsliv i kommunene, gjennom en ny post til barne- og ungdomstiltak som skal fordeles til kommunene, sier Heggem.
Det blir helt feil når regjeringen legger opp til at foreldrene skal betale for barnehageforliket, som skal gi flere og billigere barnehageplasser, gjennom en reduksjon i barnetrygden. Senterpartiet, Ap og SV foreslår å videreføre småbarnstillegget og styrker barnetrygdsbudjettet med 390 millioner. Partiene følger også opp barnehageforliket og styrker budsjettposten for barnehager med 287 millioner.
Senterpartiet, SV og Ap har videre økt bevilgningen til lokalt, frivillig barne- og ungdomsarbeid (Frifond) med 10 millioner. I tillegg øker vi bevilgningene til forbrukerkontorene med 10 millioner for å sikre at driften kan opprettholdes og å opprettholde ett forbrukerkontor i hvert fylke. De tre partiene foreslår også å øke bevilgningen til kommunale krisesentre med 37 millioner. Adopsjonsstøtten til de som adopterer barn fra utlandet foreslås økt, og målsettingen for alle tre partiene er at støtten skal trappes opp til 1G.
