
Oslo, 7. september 2001
Rød Valgallianse
RØD VALGALLIANSE ARRANGERER 8. SEPTEMBER-TOG
Den siste lørdagen før valget, 8. september, er seks måneder unna den internasjonale kvinnedagen, 8. mars. Ikke bare er kvinnedagen langt unna, men sakene som interesserer kvinner har også vært langt unna i denne valgkampen. Skatter og avgifter og mulige regjeringskoalisjoner betyr trolig mindre for kvinner enn hva partiene mener om seks timers arbeidsdag, om lønna i de kvinnedominerte yrkene i offentlig sektor, eller om vi skal bli tilbudt fortsatt kontantstøtte eller gratis barnehage. Vold mot kvinner er den mest utbredte formen for vold i Norge, men partiene har ikke vært opptatt av hvordan den skal bekjempes.
RVs kvinnepolitikk skal derimot markeres klart og tydelig med et 8. septembertog, klokka 12.00, oppstart Osterhausgata 27, med muligheter for å slenge seg med etter hvert.
MANNSSJÅVINISTPRIS
Når toget kommer fram til Karl Johan, RVs valgkampbu, vil RV-kvinnene overrekke en pris til den politikeren som har kommet med det mest kvinnefiendtlige utspillet i denne valgkampen. Tidspunkt for overrekkelse er kl. 13.30. Det blir appeller ved Sigrid Angen, andrekandidat, og Elin Volder Rutle, jentepolitisk leder i Rød Ungdom.
En jury av RVs kvinnepolitikere har fulgt valgkampen, og vurdert utspillene etter følgende hovedkriterier: 1 Om utspillet kan få negativene konsekvenser for kvinner. 2 Om det viser en særegen mangel på innsikt i kvinners liv og grunnleggende kvinnepolitiske sammenhenger.
DE NOMINERTE ER:
1. Siv Jensen, for å rykke ut til forsvar for lensmannen i Laksevåg, som mente kvinner måtte ta større ansvar selv for valg av mishandlende partner. Jensens utspill ga et inntrykk av at kvinner selv er ansvarlige om de blir mishandlet. Dette kan forsterke holdninger om at kvinner som blir i mishandlingsforhold bare kan skylde seg selv, og ikke fortjener å bli tatt alvorlig av politiet og hjelpeapparatet. Med sine uttalelser gjorde hun det trolig vanskeligere for kvinner i slike forhold å oppsøke hjelp, og bidro til å flytte ansvaret fra overgriperen til offeret. Sterkt prestert etter begge kriterier.
2. Kjell Magne Bondevik, fordi han varsler at KrF vil ha omkamp om abortloven. Et angrep på det mest sentrale elementet for å sikre kvinners reproduktive rettigheter. Nemndsystemet skal innføres igjen, avgjørelsen tas "i fellesskap". Begge hovedkriterier oppfylt på alle måter.
3. Høyre ved leder Jan Petersen, for sitt forslag om kutt i sykelønnsordninga. Dette kuttet vil ramme kvinner i størst grad, fordi kvinner har flere sykmeldingsdager enn menn, både på grunn av belastende yrker og på grunn av omsorg for syke barn. En slik kvinneskatt på sykdom er en skam. Hovedkriteriet er oppfylt.
4. Arbeiderpartiet ved Jens Stoltenberg fordi de går til valg på å ikke fjerne kontantstøtten.
