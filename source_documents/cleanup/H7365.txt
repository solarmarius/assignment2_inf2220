
1. august 2003
Parlamentarisk leder Kristin Halvorsen, SVs Stortingsgruppe
SITUASJONEN I LIBERIA
[[Kristin Halvorsen har i dag sent et brev til utenriksminister Jan Petersen hvor hun ber om å få Regjeringens syn på situasjonen i Liberia og hva det internasjonale samfunn kan gjøre fremover.]]
Utenriksminister Jan Petersen
Pb 8114 Dep
0032 Oslo
Situasjonen i Liberia har lenge vært svært kritisk, med harde kamper og svært vanskelige forhold for sivilbefolkningen. Det er nå kjent at ECOWAS (Den økonomiske sammenslutningen av vestafrikanske stater) er villige til å sende soldater inn i Liberia for å opprette ro og orden. I den forbindelse har finansieringen av disse styrkene vært et tema. USA har varslet en viss støtte, men detter er langt fra nok til å dekke de faktiske utgiftene. Samtidig arbeider USA overfor FNs sikkerhetsråd for å få vedtatt en resolusjon som skal innebære opprettelsen av en multinasjonal styrke i området.
Sosialistisk Venstreparti ønsker regjeringens syn på situasjonen i Liberia og hva det internasjonale samfunnet kan gjøre framover? Hvilken rolle kan FN spille framover? Hva er Norges syn på den resolusjonen om dette som USA nå ønsker behandlet i FNs sikkerhetsråd og hvilke forpliktelser mener Norge at USA har overfor Liberia? I tillegg ønsker vi regjeringens synspunkter på hva Norge kan bidra med. Er det aktuelt for Norge å bidra i en multinasjonal sikkerhetsstyrke som på oppdrag fra FN skal gå inn i Liberia? På hvilke andre måter kan Norge i tilfelles støtte opp? Å sjøl varsle økonomisk støtte til de nigerianske styrkene som nå snart er på vei inn i Liberia, samt oppfordre andre land til også å bidra, en noe Norge umiddelbart kan ta initiativet til.
Situasjonen i Liberia krever raskt handling fra et internasjonalt samfunn. Norge kan gjøre sin del. SVs stortingsgruppe imøteser regjeringens snarlige svar.
Vennlig hilsen
SVs Stortingsgruppe
Kristin Halvorsen
Parlamentarisk leder
