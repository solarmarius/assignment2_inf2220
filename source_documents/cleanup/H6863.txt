
12.03.03
Jens Stoltenberg
Drapet på Zoran Djindjic en brutal ugjerning
- Jeg har mottatt budskapet om drapet på Serbias statsminister Zoran Djindjic med dyp sorg. Han var en personlig venn, og en nær venn av Norge og Arbeiderpartiet. Han var et uredd menneske og en uredd politiker, og han var en av arkitektene for det nye og demokratiske Serbia, sier Arbeiderpartiets leder Jens Stoltenberg.
- Hans død er et stort tap for Serbia og Montenegro. Jeg har hatt glede av å treffe ham flere ganger siden han representerte vårt søsterparti i Serbia. Han og daværende partileder Thorbjørn Jagland hadde et nært samarbeid i prosessen med demokratisering av Serbia, opplsyer Stoltenberg.
Zoran Djindjic ble i januar 2001 leder for Serbias første demokratiske regjering etter at Milosovic måtte gå av. Han bidro også til at Slobodan Milosevic ble stilt for krigsforbryterdomstolen i Haag. Han har dessuten markert seg ved å slå hardt ned på mafiaen i landet.
