
Torsdag 12.desember
Stortingsrepresentant Lars Gunnar Lie, næringspolitisk talsmann:
STATENS FISKARBANK- EIN REDNINGSBÅT FOR KYST-NOREG
I dei 75 åra som er gått sidan Statens Fiskarbank vart oppretta, har banken synt seg som litt av ein "redningsbåt" når det gjeld busettinga langs kysten. Fiskarbanken si verksemd har vore med og "strukket kjølen" for ein utvekling og modernisering av fiskarflåten vår.
Eg trur knapt ein kan overvurdera kva Fiskarbanken har hatt å seie som statleg verkemiddel i distriktspolitikken, i tillegg til den store innverknaden banken har hatt på utviklinga av ein diffrensiert flåtestruktur. I tillegg til å yte lån, har Fiskarbanken óg administrert ulike ordningar for finansiering av fiskefarty - også av midlar som kjem frå fiskeriavtalen mellom staten og Noregs Fiskarlag. Eg trur dette heng saman med den nære kontakt det har vore mellom leiinga og fagfolka i banken på eine sida, og utøvarane i næringa på hi sida.
At Fiskarbanken har bygd på og hatt som føresetnad at eigedomsretten til båt og bruk har vore hos fiskarane, har óg vore med og skapt tillit. Frå Kristeleg Folkeparti si side har vi meint at Statens Fiskarbank har så stor kompetanse, kunnskap og nærleik til fiskerimiljøet at vi ikkje har sett det naudsynt å integrere Fiskarbanken i Statens Nærings- og Distriktsbank, SND.
Vi har vore redde for at dei nære banda mellom næringa og banken ville svekkast om Fiskarbanken vart ein del av ei større eining. At viljen til å auke SND sine rammer ikkje har vore overtyande stor hos stortingsfleirtalet, har óg medverka til ei slik haldning. Når KrF likevel har funne å kunne gje si tilslutting til ei integrering, er det ut frå ein føresetnad om at den nye SND-eininga byggjer på den fagkunnskapen som er i Fiskarbanken i dag, og at kontaken til fiskeflåten kan oppretthaldast og vidareutviklast.
Oppretting av regionskontor i Tromsø og ei oppretthalding av kontora i Bodø, Ålesund og Bergen høyrer heime i dette biletet. At fiskeflåten no får tilgang til heile verkemiddelapparatet i SND bør kunne gjere det mogleg å få litt fortgang i ei fornying av fiskeflåten. Ei slik fornying er det svært viktig at vi kjem i gang med. Men skal det lukkast, må ein få avklåra så snart som mogeleg kva type investeringar og tiltak som fiskeflåten får tilgang til. Investeringar som kan betre tryggleiken i flåten og betre råstoffhandsaminga ombord må ha prioritet i ei slik avklaring. Då kan Fiskarbanken, som ei ny eining i SND, framleis vere ein redningsbåt for kyst-Noreg.
