
fredag 13. desember 1996 16:38:31
Fra Venstres Pressekontor, 13. desember 1996:
Alvorlig for regjeringen
Ett av to forhold må være riktig i saken om overvåkingspolitiets undersøkelser i Stasi-arkivene i Berlin:
Enten har vi en tjeneste som fortsatt er ute av kontroll, eller så har vi hatt en justisminister som ikke har tatt affære når hun skulle.
Uansett hva som er riktig er det som er kommet fram blitt en svært alvorlig sak for regjeringen.
Den politiske tilliten til overvåkingssjef og statsadvokat er mildt sagt tynnslitt etter deres forsøk på å stable opp et juridisk forsvarsverk mot den avslørende rapporten fra Stortingets kontrollutvalg for de hemmelige tjenestene. Spenningen nå knytter seg til regjeringens håndtering av saken. Dette er ikke et spørsmål om juss, men om politikk. For alle som fulgte med i debatten som førte fram til at Stortinget satte ned en egen granskingskommisjon for de hemmelige tjenestene, må det være helt åpenbart at de såkalte «undersøkelsene» som er gjort i forhold til kommisjonens medlem, Berge Furre, er fullstendig tillits-nedbrytende. Det er i seg selv svært oppsiktsvekkende at en så erfaren embetsmann som overvåkingssjef Hans Olav Østgård ikke ser dette. Når han i stedet forsøker å forklare denne kontakten med en fremmed etterretningstjeneste som et ønske om å bistå og holde seg orientert om Lund-kommisjonens arbeid, så er det så søkt at det er en overvåkingssjef uverdig.
Dersom ikke regjeringen, som selvsagt er ansvarlig for overvåkingstjenesten, beklager overvåkingspolitiets framgangsmåte og forsøkene på juridiske bortforklaringer av den politiske realiteten, oppstår det en politisk situasjon som ikke kan ha noen annen utgang enn at et flertall stiller seg bak et mistillitsforslag i Stortinget. Det er ikke minst grunn til å merke seg at Høyres leder i dette spørsmålet ikke gir mye slingringsmonn for regjeringen. Også de andre partiene, med unntak for Frp, er uvanlig skarpe i sin kritikk. Bakgrunnen for dette er selvsagt at det var Stortinget selv som høsten 1993 måtte skjære gjennom flommen av beskyldninger og påstander om ulovlig overvåking ved å sette ned den kommisjonen Berge Furre var medlem av. Når det dannes et inntrykk av at en av institusjonene som ble gransket, selv aktivt gikk inn for å hente inn annet materiale som eventuelt kunne brukes mot kommisjonen, innebærer det i virkeligheten et angrep på selve Stortinget. Det er derfor en sterkt anti-demokratisk handling.
Det positive ved saken som nå er kommet fram, er at Stortinget får bekreftet at det nye kontrollutvalget som ble opprettet fungerer etter intensjonene. Mens tidligere kontrollorgan oppsiktsvekkende nok aldri fant noen grunn til å kritisere overvåkingstjenesten, har det utvalget Stortinget selv oppnevnte etter kort funksjonstid vist seg voksent for oppgaven.
