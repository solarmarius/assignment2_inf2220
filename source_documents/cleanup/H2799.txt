
Onsdag 24. mai 1995
KrF-leder Valgerd Svarstad Haugland i Gjesdal:
VALDSUTVEKLING OG NORMOPPLØYSING HENG SAMAN
-Sjølv om eg ikkje er i tvil om samanhengen mellom medievald og samfunnsvald, vil eg åtvara mot at dette vert nytta til å bortforklare dei meir komplekse og djupt-gåande grunner til valdsutøvinga, så som normoppløysning, utrygge born, familie-oppløysning, omsorgssvikt og liten kontakt mellom generasjonene. Det sa Kristeleg Folkeparti sin leiar, Valgerd Svarstad Haugland, på eit møte i Gjesdal KrF onsdag kveld.
-Valdsauken kan ikkje forklarast med eit enten-eller åleine, her er det fleire "både-og"-effektar. Serleg ille vert det dersom vald blir framstilt som underhaldning. Born og unge kan få ei forståing av at ein best løyser problem med vald. Dersom valden vert framstilt som noko rettvist og heroisk, kan mange gutar identifisera seg med brutale skikkelsar, sa Valgerd Svarstad Haugland.
Svarstad Haugland minna om at Regjeringa i sin handlingsplan mot vald i bilet-media har sagt at ho vil vurdera å innføre førehandskontroll med videogram. -Kjem regjeringa med eit slikt framlegg no, er det fleirtal for det i Stortinget, sa ho.
-Dessutan vil eit ja til vannskilleprinsippet gje ein dobbel effekt. Det vil føre til at born og unge ser mindre vald på fjernsynsskjemane, og det vil være eit signal om at ein ynskjer å verne barn og unge mot slik påvirknad, sa ho, og la til at kampen mot vald må førast av alle gode krefter i eit samfunn.
-Eg las med interesse ein artikkel av politimester Rolf B. Wegner i Aftenposten nyleg, der han skriv at talet på valdsforbrytelser har auka med 100 prosent i løpet av ti år, og at 80 prosent av dei som utøvar valdshandlinger er påvirka av alkohol når handlinga vert utført. Wegner ber om ein ny og kritisk saumfaring av alkoholpolitikken, og særleg av skjenkepolitikken. Eg veit at det er kommunane som sit med nøklane til dette, men fleire kommunar har erfart at lovverket ikkje er godt nok når dei vil stramma inn på skjenkepolitikken. Fleire kommunar har blitt saksøkt av restaurantnæringa i slike høve, og tapt, minna KrF-leiaren om.
-Eg ser og at Wegner meiner foreldregenerasjonen må få større høve til å nytte tid og overskot til omsorg for born og ungdom. "Det er ikke bare gammel og god erfaring, men også anerkjent psykologi at foreldre best bekjemper aggressive holdninger hos barn med en riktig kombinasjon av varme og grensesetting. Begge deler krever tid og overskudd!", siterte ho frå Wegner sin artikkel.
KrF-leiaren tok og opp justisministerens krav om at domstolane må gje strengare reaksjoner på valdskriminalitet. -Sjølv om eg er samd i dette, kan eg ikkje fri meg frå ei kjensle av at det er å byrja i gal ende dersom kampen mot vald fyrst og framst vert ein debatt om straffereaksjoner. Det førebyggjande arbeidet er det som må ha høgste prioritet, sa Valgerd Svarstad Haugland i møtet i Gjesdal. (KrF-Press/NPE)
