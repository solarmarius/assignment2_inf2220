
torsdag 20. juni 1996 10:07:22
Ta foreldrene på alvor
Tidligere denne uken la et utvalg ledet av Svein Longva frem sin utredning om offentlige overføringer til barnefamilier. Utvalgets oppdragsgiver, Barne- og familiedepartementet, har fått en grundig gjennomgang av de ulike støtteordningene og utredningen vil helt sikkert bli sentral i mange politiske debatter i tiden som kommer.
Spørsmålsstillingene som omtales i rapporten fortjener stor oppmerksomhet. De offentlige overføringene innen dette området gir svært sterke føringer for hvordan vi organiserer omsorg og oppdragelse av våre barn.
Basisen i over_føringene er tredelt. Fødselspermisjon eller engangsstøtte fra barnefødselen, barnetrygden som alle får til barnet er 16 år og frem til skolepliktig alder subsidierer det offentlige barnehagetilbud for stadig flere barn mellom 1-6 år.
Flertallet i Longva-utvalget foreslår å slå sammen fødselspermisjon og engangsstøtten til en felles fødselspengeordning. Dagens system har en stor skeivhet i støtten til fordel for de yrkesaktive. Studenter og mødre uten inntekt blir i dag kraftig underprioritert. Utvalgets forslag vil fortsatt gi skeivheter, men deres anbefaling om å heve minimumsbeløpet fra 30 000 til 60 000 samtidig som dagens maksimumsbeløp i fødselspengeordingen beholdes, er et skritt i riktig retning.
Barnetrygden bør videreføres etter de samme hovedprinsippene forslår utvalget, noe som synes fornuftig. Avvisningen av inntektsprøving av barnetrygden bør også få støtte. Denne ordningen er en økonomisk utjevning mellom personer henholdsvis med og uten forsørgeransvar for barn. Utjevningen av generell innteksforskjeller bør skje gjennom andre grep enn behovsprøving av barnetrygden.
I sin drøfting og konklusjoner omkring barnehager og kontantstøtteordinger synes utvalget å vise lite vilje til å gi foreldre den valgmulighet som vi tror mange ønsker. Barnehagebarn får i dag gjennom subsidiering av barnehageplasser en kraftig økonomisk forfordeling sammenlignet med de som ønsker å ha barna sine hjemme.
Denne skeivheten vil bli ytterligere forsterket med forslagene som ligger i Longva-utredningen, hvor barnehagene anbefales mye mer støtte mens ingen ordning med kontantstøtte blir anbefalt. Deres mest kostbare forslag er 20 timers gratis pedagogisk barnehagetilbud for alle 3-5 åringer.
Etter at 6 års reformen er blitt innført kommer nå altså «3-5 års reformen». Vi skal ikke unnslå at det finnes barn som fra tidlig alder trenger pedagogisk oppfølging men vi er mer skeptisk til at det er et slikt altomfattende tilbud som bør prioriteres.
Stadig flere ønsker å gi foreldrene et reelt valgtilbud om hvordan de ønsker å forme hverdagen til sine barn. Her er forslaget om en kontantstøtteording sentral. Ved å føre en del av de offentlige ressursene direkte til foreldrene kan de selv avgjøre om de frigjøre mer tid til hjemmebasert omsorg, kjøpe omsorgstjenester i eller utenfor hjemmet, eller kjøpe plass i barnehage. Det er skuffende at utvalget totalt avviser alle former for en slik eller lignende ordninger.
Det klart at barnehage også fortsatt bør være basisen før skolealderen men vi håper at politikerne er villige til i det minste være åpen for prøveordinger med kontantstøtte. Tilliten og forståelsen av foreldres ønsker og evne til å forme sine barns hverdag fortjener større anerkjennelse enn Longva-utvalget viser.
