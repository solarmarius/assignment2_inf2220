
Onsdag 14. oktober 1992
Helga Haugen (KrF) om delingsmodellen:
FOR DEFENSIVT Å VENTE I TO ÅR MED JUSTERINGER
-Det er for defensivt å vente i to år før man er villig til å foreta seg noe med den såkalte delingsmodellen som ble innført med skattereformen. Delingsmodellen er sand i maskineriet. Det sa stortingsrepresentant Helga Haugen (KrF, Aust-Agder) i Stortingets spørretime onsdag. Hun spurte finansministeren om departementet er villig til å vurdere tiltak for aksjeselskap med aktive eiere, slik at disse ikke behøver å bli passive eiere som en konsekvens av skattereformen.
Finansminister Sigbjørn Johnsen mente det var for tidlig å gjøre endringer i dette nå, og minnet om at "skatteforliket" gikk ut på å la ordningen virke "på prøve" i to år, og at den skal evalueres i 1994. Han minnet også om at det var gjort justeringer i ordningen i desember 1991.
Helga Haugen mente det var for langt fram til 1994. Hun pekte på at det er almin-nelig enighet om at det sysselsettingspotensiale som finnes, er i små og mellomstore bedrifter. Å vente i to år på en eventuell endring i delingsmodellen, er en dårlig løsning, og vil medføre store problemer for mange slike bedrifter.
