
Torsdag 6. september
Fra Kristelig Folkepartis Kvinner:
Nei til nye lenker som binder kvinner til kjøkkenbenken
Kristelig Folkepartis Kvinner mener at regelverket for de nye tjenestepensjonene, foretakspensjonen og innskuddsbasert pensjon, må utformes slik at de ikke forskjellsbehandler kvinner og menn som pensjonister og ikke fører til at kvinnelig arbeidskraft blir dyrere enn mannlig arbeidskraft.
Kristelig Folkepartis Kvinner har med forbauselse lest at Kvidal-utvalget vil gå inn for at arbeidsgivere skal betale høyere premie for kvinner enn menn for at begge skal få lik pensjonsytelse.
Årsaken til at det skal være adgang til å kreve høyere premier fra private og offentlige arbeidsgivere for kvinner, er at kvinner statistisk sett lever lenger enn menn. Det betyr at de som gruppe er pensjonsmottakere i flere år enn menn og av den grunn blir de en dyrere gruppe på pensjonsmarkedet. Kristelig Folkepartis Kvinner kan ikke godta dette, da dette vil gi negativ effekt for kvinner i en ansettelsessituasjon. En aksept for at arbeidsgivere skal betale høyere premie for kvinner enn menn for at de begge skal få lik pensjonsytelse er en systematisk utestengning fra arbeidsmarkedet på bakgrunn av kjønn, spesielt i tider med høy arbeidsledighet. Dette er å presse kvinner ut av arbeidsmarkedet og tilbake til kjøkkenbenken.
