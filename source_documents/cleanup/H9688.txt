
Dato: 20.10.05
Parlamentarisk leder Siv Jensen
Vil ha lovfestede rettigheter i eldreomsorgen
Fremskrittspartiet fremmet i dag forslag om lovfestede rettigheter i eldreomsorgen samt forslag om å overføre det økonomiske ansvaret for eldreomsorgen til nasjonalt nivå.
- Vi inviterer statsminister Jens Stoltenberg og den nye regjeringen til å være med på å sikre lovfestede rettigheter i eldreomsorgen. Nå har han muligheten til å vise at han mener alvor med sin invitasjon til samarbeid med Stortinget, sier FrPs parlamentariske leder Siv Jensen.
Det var under debatten etter regjeringserklæringen i Stortinget i formiddag at Jensen fremmet forslagene.
- I går snakket Stoltenberg om lovfestet rett til barnehageplass. Spørsmålet er om han også vil gi lovfestede rettigheter til de eldste, pleietrengende som i dag ikke har rettigheter til nødvendige eldreomsorgstjenester, som for eksempel sykehjemsplass, sier hun.
- Eldreomsorgen var et hett tema under hele valgkampen. Alle partiene var enige om at de ville gjøre noe med det. Nå har de muligheten til å sikre finansieringen gjennom Folketrygden, slik at eldreomsorgen ikke blir prisgitt kommunenes prioriteringer samt lovfeste rettigheter til eldreomsorgstjenester, avslutter Jensen.
Dette er FrPs forslag:
1: Stortinget ber Regjeringen fremme forslag om å overføre det økonomiske ansvaret for eldreomsorgen til nasjonalt nivå, finansiert gjennom Folkterygden.
2: Stortinget ber Regjeringen fremme forslag om lovfestet rett til nødvendige eldreomsorgstjenester, herunder sykehjemsplass, på lik linje med planene om lovfestet rett til barnehageplass.
