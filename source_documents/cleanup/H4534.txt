
5. mai 1997
Sentralstyret
Handlingsplan for eldreomsorgen
Sentralstyret i Arbeiderpartiet behandlet 05.05.97 "Handlingsplan for eldreomsorg". Dette er en konkretisering av den eldreomsorgsatsing som Arbeiderpartiet og Regjeringen nå gjør. Dette er i tråd med de prioriteringer landsmøtet gjorde i programmet «Samråderett».
Utfordringene innen eldreomsorgen de nærmeste årene ligger både i at vi får flere eldre over 80 år, flere alenboende eldre og flere alders- demente. I tillegg har det i løpet av 1990-årene vært en stagnasjon når det gjelder tjenesteutbygging. Også av den grunn er det behov for å gi pleie- og omsorgssektoren et løft.
Handlingsplanen for eldreomsorgen som nå presenteres er den største satsingen man har hatt på eldreomsorg over så kort tid. I løpet av de kommende fire år skal det samlet investeres vel 19 milliarder kroner. For 1998 vil samlet investering være på vel 4,5 milliarder kroner. Sammen med kostnadene til drift, vil samlet satsing i 4-årsperioden være om lag 30 milliarder kroner.
Arbeiderpartiet vil:
· · 6.000 nye årsverk i hjemmetjenestene i kommende 4-årsperiode, av disse 1.500 årsverk i 1998.
· · 7.200 nye omsorgsboliger i kommende 4-årsperiode, av disse 1.800 nye boliger i 1998.
· · 6.000 flere ensengsrom innen år 2002 for å innfri målet om ensengsrom til alle sykehjemsbeboere som ønsker det, herav 1.200 nye plasser i 1998. Dette forutsetter 280 nye årsverk i perioden.
· · 5.000 flere plasser med heldøgns pleie og omsorg i kommende 4-årsperiode for å holde tritt med økningen i antall eldre, herav 1.250 flere plasser i 1998. Det er lagt til grunn en årsverkinnsats på om lag 0,9 pr mottaker av heldøgns pleie og omsorg, noe som tilsier 1.120 flere årsverk i 1998. Fram til 2001 vil det øke til 4.500 årsverk, som følge av behovet for flere plasser med heldøgns pleie og omsorg.
· · 1.400 flere plasser med heldøgnspleie og omsorg i kommende 4-årsperiode for å sikre et visst minstenivå på pleie- og omsorgstilbudet i kommunene, herav 350 plasser i 1998. Dette tiltaket vil være rettet mot de dårligst stilte kommunene.
· · 4.800 plasser i kommende 4-årsperiode for å skifte ut nedslitte syke- og aldershjem, herav 1.200 plasser i 1998.
Totalt årsverk: 12.030 årsverk Totalt plasser: 24.400 plasser
Virkemidler:
For å sette kommunene istand til å gjennomføre den skisserte handlingsplanen fram til år 2002, vil det bli avsatt øremerkede tilskudd til å dekke økte driftsutgifter i kommunene. Disse midlene vil bli fordelt bl.a. etter antall innbyggere over 80 år.
Det vil bli avsatt et eget beløp på statsbudsjettet til kommuner med dårlig tilbud av pleie- og omsorgtjenester og som trappes opp i planperioden. Fylkesmennene i samarbeid med fylkeslegene foretar den kommunevise fordelingen ut fra en samlet skjønnsvurdering.
Det økte investeringsbehovet foreslås møtt gjennom en generell heving av satsene på dagens oppstartingstilskudd. Utbedringstilskuddet foreslås videreført, mens det særskilte tilskuddet ved omgjøring til enerom avvikles. Bindingstiden med henhold til kommunenes disposisjonsrett over omsorgs- boligene utvides fra 8 år i dag til 20 år.
Det utarbeides et felles opplegg for resultatoppfølging og kontroll av samtlige kommuner, som gjennomføres i et samarbeid mellom Sosial- og helse- departementet (SHD) og fylkesmennene, der blant annet Kommunenes Sentralforbund vil bli rådspurt. Samtidig starter arbeidet med å utarbeide og prøve ut et opplegg med krav til planlegginng i pleie- og omsorgs- tjenestene i kommunene. Dette skal ivareta kommunenes eget behov for planlegging og ivareta hensynet til statlige styringsinformasjon.
Det foretas en gjennomgang av kommunehelsetjenesteloven, herunder dagens sykehjemsforskrift, og sosialtjenesteloven med sikte på:
· Oppfølging av kvalitetsforskriften med forslag om lovendringer knyttet til spørsmål om internkontroll, forskriftshjemmel og tilsyn.
· Forskriftsfesting av en spesifisering og konkretisering av enkeltvedtak som kommunen gjør i forbindelse med innleggelse i sykehjem eller boform etter kommunehelsetjenesteloven, slik at brukerne og deres pårørende er informert om hva et vedtak om opphold i institusjon faktisk innebærer av tjenester. Dette vil bidra til å bedre kvaliteten på tjenesten for den enkelte bruker.
SHD vil utrede kompetansebehovet og rekrutteringspotensialet til pleie- og omsorgssektoren. Videre vil SHD vurdere ulike tiltak for å bistå kommunene med internopplæring av nyansatte, speielt ufaglært arbeidskraft og gi ufaglærte muligheter til å avlegge fagbrev i omsorgsarbeid etter §20 i lov om fagopplæring i arbeidslivet. Videre- og etterutdanning av helse og omsorgspersonell videreføres og styrkes. Dette er tiltak som vil bli fulgt opp i SHD's handlingsplan for helse- og omsorgspersonell.
SHD vil i samarbeid med Kommunal- og Arbeidsdepartementet lage et opplegg for å redusere unødvendig kostnadsbindinger ved utbygging av omsorgsboliger/ sykehjemsplasser og å finne fram til billigere standardløsninger uten å redusere kvaliteten.
Finansiering:
Kommunene skal fullt ut få finansiert de økte kommunale driftsutgiftene over tilskuddsordningen på SHD's budsjett til omsorgstjenestene. Det foreslås videre avsatt midler til økte utbetalinger over bostøtte- ordningen som følge av målsettingen om mer kostnadsriktige husleier i omsorgsbolig og dermed behov for å øke kostnadstaket noe.
For å avhjelpe kommunenes finansieringskostnader som følge av investeringsplanen, foreslås det å øke tilskuddssatsene til bygging av omsorgsboliger og sykehjemsplasser. Det resterende finansieringsbehovet får kommunene kompensert gjennom en reell styrking av de frie inntektene.
1998
2001
Øremerket investering/drift
1,3 mrd kr
3,7 mrd kr
(drift)
(822 mill.kr)
(3,2 mrd kr)
Styrket frie inntekter
250 mill kr
960 mill kr
Budsjettvirkning
1,5 mrd kr
4,6 mrd kr
Samlet investering
4 515 mill kr
19 050 mill kr
