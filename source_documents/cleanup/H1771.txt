
Tirsdag 1. desember 1992
KrFs ordførere i Østfold:
DET FINNES ET NORGE SØR FOR OSLO
Har Stortinget og regjeringen glemt at det finnes et Norge sør for Oslo? Slik spør de fem ordførerne fra Kristelig Folkeparti i Østfold, som mener at nå må de overfør-ingsordningene som andre fylker nyter godt av, også komme Østfold til gode. -Vi vil ikke ha forfordeling verken i positiv eller negativ retning, vi vil ha rettferdighet, sier Svein Christoffersen fra Askim, Øyvind Nygård fra Råde, Jan Paus fra Onsøy, Olav Pedersen fra Skiptvet, og Johs. Ramberg fra Rømskog. Mandag hadde de et møte med KrFs Østfold-representant Odd Holten.
Når det gjelder økonomien, kommer Østfold dårligst ut på en rekke områder påpeker de fem KrF-ordførerne. Mens man i et fylke som Sogn og Fjordanene, som har to prosent
ledighet, betaler 6,7 prosent i arbeidsgiveravgift, betaler man i Østfold 16,7 prosent i den samme avgiften, og med en ledighet som i prosent er mer enn tre ganger så høy.
-Når det i forslaget til statsbudsjett for 1993 er lagt til grunn en vekst i kommune-økonomien på fire prosent, kan dette være riktig for landet sett under ett, men i Østfold ligger det an til en negativ vekst i kommuneøkonomien på 2,7 prosent, påpeker de fem KrF-ordførerne, som mener at nå må Østfolds situasjon bli satt på den politiske dagorden.
-Det kan se ut som Østfolds geografiske nærhet til hovedstaden har fått mange til å glemme at det faktisk finnes et Norge sør for Oslo. Det er med lettelse vi har registrert at en enstemmig samferdselskomité har slått fast i sin budsjettinnstilling at E18 skal gå gjennom Østfold. På svensk side har det skjedd mye med E18, og planene er nok klare også på Østfold-sida, men det må gis et startsignal. Skulle så galt skje at svenskene velger andre hovedinnfartsveier til Norge, er løpet kjørt for Østfold, sier ordførerne, som også mener at den gamle KrF-saken om en småflyplass i fylket er blitt aktualisert igjen etter at Stortinget vedtok å legge hovedflyplassen for østlandet til Gardemoen.
-Vi har med tilfredshet registrert det engasjement Odd Holten har lagt for dagen når det gjelder Østfolds situasjon gjennom hele denne stortingsperioden, og at han nå er i ferd med å få følge av de andre Østfold-representantene på Stortinget, sier de.
De fem KrF-ordførerne i Østfold ønsker ikke "almisser" fra Stortinget, men den rettmessige drahjelp som er nødvendig i det som en gang var et sterkt industrifylke, men som idag nesten ikke har industri igjen. Nedsatt arbeidsgiveravgift og en rettferdigere fordeling av skjønsmidlene er to stikkord for dette. De mener det er urimelig at Østfold får 143 kroner pr innbygger i skjønsmidler, når landsgjennomsnittet er på 521.
-Det haster med å komme med et tverrpolitisk trykk når det gjelde dette. Torsdag 10. desember er absolutt siste mulighet til å få til noe i finanskomiteen med økte rammer og fordelingen av skjønsmidler. Når det toget er gått, går det ikke noe nytt før revidert nasjonalbudsjett skal behandles til sommeren, sier stortingsrepresentant Odd Holten.
