
13. juni 2002
Stortingsrepresentant Elsa Skarbøvik
Obligatorisk KRL-fag for fremtiden
I dag har KUF-komiteen på Stortinget avgitt innstillingen om ny lærerutdanning.
- Dette vil gi oss større valgfrihet i lærerutdanningen, samtidig som vi har bevart det viktige KRL-faget obligatorisk. Dette vil gi oss en god og solid lærerutdanning for fremtiden, sier medlem av KUF-komiteen, Elsa Skarbøvik (KrF).
Den valgfrie delen av lærerutdanningen blir økt fra ett til to år, mens den obligatoriske delen blir redusert tilsvarende fra dagens tre år til to. Meldingen legger spesiell vekt på fagene pedagogikk, norsk og matematikk. Nå har imidlertid Stortingskomiteen gått inn for å gjøre også KRL-faget obligatorisk.
- KrF mener KRL er et basisfag i grunnskolen og står i en spesiell stilling i forhold til grunnskolens formål. Arbeid med dette fagstoffet i lærerutdanningen gir lærerne viktig innsikt i og kunnskap om religion, kultur, verdier og samfunnsforståelse. Derfor mener vi at KRL er et sentralt redskapsfag i møtet med elevene i skolen for alle lærerne, ikke bare de som underviser i faget. Dette sier Skarbøvik.
- Primært ønsket KrF å beholde KRL som et fag med tredve studiepoeng på lik linje med dagens ordning, men vi er likevel glade for at vi nå har fått flertall sammen med Ap og Sp for tyve studiepoeng KRL, sier Elsa Skarbøvik.
