
Dato: 20. august 2005
Formann i FrP, Carl I. Hagen
Vil ha medisin-reform
- Fremskrittspartiet vil be om at det settes av penger slik at sykehusene kan kjøpe inn nytt og moderne utstyr og slik at alle sykehus og sykehjem kan få råd til å kjøpe inn nødvendige medisiner til sine pasienter, sier FrPs formann Carl I. Hagen.
- I dag kjøper norske sykehus og sykehjem det meste av sitt utstyr og medisiner i utlandet. Samtidig har vi en situasjon der en rekke sykehus må ta til takke med gammelt og slitt utstyr. På grunn av dårlig økonomi settes mange sykehus og sykehjem i en tvangssituasjon der de må spare på medisiner til pasienter som trenger medisinsk behandling, sier Hagen.
- Slik kan vi selvsagt ikke ha det. FrP vil derfor ha en medisin-reform og jeg vil nå gi klar beskjed til alle landets sykehusdirektører: FrP vil be om at det settes av penger i en sentral pott, slik at de kan kjøpe inn det utstyret de trenger og slik at penger til medisiner ikke lenger vil være en utgiftspost for sykehusene og sykehjemmene, sier partiformannen, og legger til at FrP dessuten ønsker flere medisiner over på blå resept.
- Så lenge det meste av utstyret og medisinen kjøpes fra utlandet, vil ikke dette være inflasjonsdrivende. I stedet vil vi få en situasjon der Norge kan få verdens beste sykehusutstyr, som på sin side igjen sikrer en tryggere behandling av pasientene, og slik at sykehus og sykehjem slipper å måtte vurdere om de kan ta seg råd til å gi pasientene den medisinen han eller hun trenger, sier Hagen.
