
Stortinget, 11.mai, 2000
FREMSKRITTSPARTIETS
STORTINGSGRUPPE
Fra stortingsrepresentant Ulf Erik Knudsen (Frp), medlem av Stortingets kirke-, utdanning- og forskningskomité
- Elever må reise seg opp for læreren!
- Ingen elever tar skade av å måtte reise seg og vise respekt for lærerne. Når dette bidrar til å øke ro og orden i klasserommene, burde det være innført på flest mulig skoler, sier stortingsrepresentant Ulf Erik Knudsen fra Fremskrittspartiet.
Knudsen vil også gjeninnføre såkalt parade. Det vil si at elever som straff for uorden eller bråk må møte lenge før skolen begynner.
- Disse tiltakene vil være gode virkemiddel når det gjelder å klargjøre for elevene hva som er uønsket adferd i en skolesituasjon. Det må fokuserer på respekt for læreren og ro og orden i skolesammenheng. Vi må være villige til å ta i bruk de virkemidler som kan være egnet for å skape en situasjon der læring settes i høysetet, sier Frp-politikeren.
I Stortinget har Knudsen levert inn et såkalt spørsmål til skriftlig besvarelse til utdanningsminister Trond Giske. Spørsmålet lyder:
Hvilke konkrete tiltak mener statsråden bør iverksettes for å få bukt med de stadig økende problemene med uro og bråk i skolen, og vil statsråden som en del av dette vurdere å anbefale ungdomsskoler å innføre ordninger med at elevene må reise seg opp for lærerne før timen begynner, slik man med hell har gjort ved Høyland Ungdomsskole i Austrått?
I sin begrunnelse for spørsmålet viser Knudsen til artikkel i Sandnesposten hvor det fremgår at på Høyland Ungdomsskole må elevene reise seg opp for lærerne før timen begynner.
- Det er viktig at det er lærerne som bestemmer og vinner klasserommet, sier rektor Rannveig Bærheim til avisen. Ifølge avisen mener rektoren at det er lettere og raskere å få ro blant elevene når de må reise seg og hilse på læreren. Hun innrømmer overfor avisen at hun synes metoden er gammeldags, men stiller samtidig spørsmål om hvorfor man skal slutte med et tiltak som man vet fungerer. Hun opplyser også overfor avisen at skolen vurderer å gjeninnføre parade.
Ifølge avisartikkelen er det delte meninger blant elevene om tiltaket, men også de som mener det er gammeldags innser at ordningen bidrar til å gjøre timene mer effektive.
