
28.02.2002
Åslaug Haga, stortingsrepresentant og nestleder i Sp
3-dagers arbeidsuke på Stortinget?
- Ved å lese overskriften i VG 26. februar kunne man få inntrykk av at jeg mener stortingsrepresentanter kun skal jobbe 3 dager i uka. De som leste resten av artikkelen ville forstå at jeg var ute etter å sette fokus på helt andre ting. Selvfølgelig skal stortingsrepresentanter jobbe minst like mye og like hardt som andre. Men arbeidet i Stortinget bør jevnes ut slik at vi unngår topper der stortingspolitikerne sitter i stortingsmøter døgnet rundt i deler av året. Dette er det mulig å gjøre ved at stortingssesjonen utvides og sommerferien kuttes. Høstsesjonen bør starte i slutten av august, istedet for i begynnelsen av oktober. Dette gir stortinget 6 ekstra arbeidsuker i de året, sier Åslaug Haga.
Utjevning av arbeidsmengden i stortinget vil ha flere fordeler ved seg. Arbeidet i Stortinget bli mer familievennlig. Det blir færre kveldsmøter og representantene vil kunne få mer tid til familien. I de siste ukene har vi sett eksempler på stortingsrepresentanter som ikke kan leve et normalt familieliv. Også folk med barn skal vel kunne være stortingsrepresentanter?
- Å konsentrere møtene i Stortinget til i hovedsak 3 dager i uka - noe som er mulig hvis sesjonen utvides - kan frigjøre tid til at stortingsrepresentantene kan reise mer rundt i landet, delta på møter og fange opp det som rører seg blant folk. Jeg ønsker at stortingsrepresentantene i større grad skal være ombud for de som har valgt dem. Hvis stortingsrepresentanter skal kunne fylle rollen på en bedre måte, er det helt nødvendig at stortingsarbeidet organiseres på en måte som gjør det mulig å møte folk. Jeg kan garantere at dette arbeidet sammen med møtene i Stortinget, minst vil bety at man arbeider full arbeidsuke, sier Haga.
