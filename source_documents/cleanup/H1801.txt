
Fredag 4. desember 1992
KrF-nestleder Valgerd Svarstad Haugland i Fredrikstad:
REGJERINGENS KRISEPAKKE MÅ TA HENSYN TIL ØSTFOLD
Det er mange positive elementer i regjeringens krisepakke, selv om ikke alt virker like gjennomtenkt. Det er viktig at man samtidig med denne pakken, som gjelder hele landet, tar spesielt hensyn til de mest kriserammede fylkene, deriblant Østfold.
Det sa Kristelig Folkepartis nestleder Valgerd Svarstad Haugland under et møte i Fredrikstad fredag kveld.
-Redusert arbeidsgiveravgift og redusert el-avgift er forslag KrF har hatt oppe i lang tid allerede. Jeg har heller ikke problemer med at man øker toppskatten for de med høyeste inntektene. Kanskje kunne man også se på forskjellene mellom skatteklassene? Altfor mye av skatte- og avgiftstrykket er blitt lagt på én-inntekstfamiliene og de med de laveste inn-tektene, sa Valgerd Svarstad Haugland i foredraget sitt.
-Fra partiledelsens side i KrF er vi stolte over det arbeidet stortingsrepresentant Odd Holten og fylkesleder Arnhild Knutsen har gjort når det gjelder å sette Østfolds problemer både i næringslivet og kommuneøkonomien på det politiske sakskartet. Vi har også registrert at Høyre og Arbeiderpartiet nå har våknet opp for dette, etter at KrF har arbeidet med det i lang tid, sa hun.
Valgerd Svarstad Haugland la til at hun syntes KrFs ordførere i fylket har også målbåret fylkets sak på en fin måte, og kunne fortelle at styret i KrFs stortingsgruppe onsdag 2. desember sendte et brev til finansministeren der de ba ham være spesielt oppmerksom på Østfold.
Når det gjaldt regjeringens "krisepakke", mente Valgerd Svarstad Haugland at regjeringen burde ha arbeidet mer med forslaget sitt om å øke momsen.
-I KrFs alternative budsjettopplegg foreslo vi gradert moms, slik at basis-matvarene ikke blir dyrere, og slik at barnefamiliene ikke rammes urimelig hardt, minnet hun om.
Hun sa også at hun syntes det var påfallende at regjeringen og fagbevegelsen tydeligvis har bestemt seg for å "frede" Gro-dagen, og i stedet gjøre Kristi Himmelfartsdag til arbeidsdag.
-Dette vitner om historieløshet og ufølsomhet fra regjeringens side. Kristi Himmelfartsdag er en internasjonal kirkefestdag med tusen års tradisjon i Norge. Gro-dagen er bare en merkverdighet, sa Valgerd Svarstad Haugland på møtet i Fredrikstad KrF fredag.
