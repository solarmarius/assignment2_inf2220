
12. mars 2004
Stortingsrepresentant Odd Holten, samferdselspolitisk talsmann i Kristelig Folkeparti
NASJONAL TRANSPORTPLAN 2006 - 2015: - Gledelig fokus på sikkerhet og miljø
- Kristelig Folkeparti har som visjon at Norge skal bli et foregangsland på sikkerhet og miljø i samferdselssektorene. Det er gledelig at dette er hovedfokuset i Regjeringens forslag til Nasjonal transportplan 2006 - 2015, uttaler samferdselspolitisk talsmann i Kristelig Folkeparti, Odd Holten.
Samferdselsminister Torild Skogsholm la fredag frem Nasjonal transportplan. Planen prioriterer utbygging og tiltak som reduserer ulykkene i vegtrafikken og som bidrar til mer miljøvennlig transport i byområdene og bedre framkommelighet i hele landet: - Regjeringen går inn for at det skal brukes i alt 192,5 milliarder kroner over statsbudsjettet til utbygging, drift og vedlikehold av transportnettet i Norge. Dette er en milliard kroner høyere per år enn nivået for bevilgningene 1998 - 2001, 370 millioner høyere enn 2002 - 2004 og 700 millioner høyere enn det de statlige transportetatene foreslo i fjor. Samarbeidsregjeringen styrker dermed samferdselssatsingen i forhold til tidligere regjeringer, sier Odd Holten.
- Norge er et land med store avstander og variert topografi, og både bosetting og næringsliv er avhengig av gode kommunikasjonsløsninger, både på veg, jernbane, sjø og i lufta. Samtidig har KrF en visjon om at Norge skal bli et foregangsland innen miljøvennlig samferdsel og trafikksikkerhet. Denne visjonen vil vi ta med oss i det videre arbeidet med Nasjonal transportplan, avslutter stortingsrepresentant Odd Holten.
