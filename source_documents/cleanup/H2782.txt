
Torsdag 22. juni 1995
Forsvarspolitisk talsmann Are Næss (KrF) i VEUs parlamentarikerforsamling:
FRANSKE SPRENGNINGER SETTER
PRØVESTANSAVTALEN I FARE
-Den franske beslutningen om å gjenoppta prøvesprengninger med atomvåpen i Stillehavet er en fare for verdensfreden, og kan sette hele prøvestansavtalen i fare. Det sa Kristelig Folkepartis forsvarspolitiske talsmann Are Næss på møtet i parlamentarikerforsamlingen til Den Vesteuropeiske Union (VEU) i Paris torsdag.
-Franske atomprøvesprengninger vil være til skade for miljøet i Stillehavet, og er naturlig nok møtt med massive protester fra landene i området. Men like alvorlig er de virkningene dette vil ha på muligheten for å få til en ny og varig prøvestansavtale. Frankrike setter med dette døren åpen for andre atommakter, og for land som ønsker å bli atommakter. De vil tenke at dersom Frankrike kan foreta prøvespreninger, kan de selv også gjøre det. Dette betyr en stor fare for miljøet og for freden og stabiliteten i verden, sa Are Næss, som er den norske representanten i VEUs forsvarskomité.
Næss sier at han håper VEU-forsamlingen vil vedta en resolusjon som går imot Frankrikes vedtak. -Det er Frankrikes nærmeste allierte som nå reagerer sterkt, også ut fra at Frankrike har tatt denne beslutningen uten å rådføre seg med noen. Hvilken betydning har en forsvarsallianse, og hvilken mening er det i å utforme en felles forsvars- og sikkerhetspolitikk dersom enkelte land skal kunne overkjøre andre på denne måten? spør Are Næss.
