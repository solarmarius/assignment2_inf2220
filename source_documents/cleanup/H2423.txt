
Tirsdag 6. september 1994
Parlamentarisk nestleder Solveig Sollie (KrF):
EU TRUER FOLKESTYRET
-Dersom Norge går inn i EU, vil dette representerte et demokratisk tilbaketog for Norge. Den sterke konsentrasjonen av makt i EU-byråkratiet, og den store avstanden mellom de som styres og de som styrer, representerer en sterk innskrenking av folke-styret. Det sa Kristelig Folkepartis parlamentariske nestleder Solveig Sollie på et møte i Notodden tirsdag.
-Norge har et velutviklet folkestyre. Ved EU-medlemskap blir flere avgjørelser flyttet til Brüssel og EU, som lider av et "demokratisk underskudd". Det henger derfor logisk sammen at KrF sier ja til folkestyret og nei til unionen, sa Solveig Sollie. Hun la til at hun ser med spenning fram til hva AP-leder Torbjørn Jagland vil svare på utfordringen fra Kjell Magne Bondevik og KrF når det gjelder føderasjonsplanene i EU.
-Så langt jeg kan se, kan svaret bli ett av to: Enten ønsker Arbeiderpartiet et føderativt Europa, eller så tar de ikke Maastricht-traktaten på alvor når det gjelder dette, sa Solveig Sollie på møtet i Notodden tirsdag.
KrF-representanten viste også til at det i Norge er bred enighet om at velferd og sysselsetting er hovedmål for den økonomiske politikken.
-I Maastricht-avtalen fremtrer lav prisstigning og lave budsjettunderskudd som mål, for oss er dette virkemidler. Den økonomiske union legger opp til harmonisering av virkemidler innenfor et stort område med betydelige innbyrdes forskjeller. Vi bør heller ha frihet til nasjonale tiltak for å løse våre problemer. Derfor er det også logisk for KrF at ja til velferd og sysselsetting betyr nei til unionen, sa Solveig Sollie.
Solveig Sollie sa også at hun er overrasket over kynismen i mye av ja-sidens argumentasjon når det gjelder forholdet mellom EU-medlemskap og EØS-avtalen.
-Jeg stemte imot EØS-avtalen i Stortinget, men tar til etterretning at den ligger der. På det økonomiske området har avtalen klare fordeler, men jeg har blant annet vært skeptisk til de betydelige suverenitetsavståelsene som avtalen representerer. Derfor synes jeg det er helt uakseptabelt at talsmenn for regjeringspartiet nå ut fra taktiske hensyn bagatelliserer EØS-avtalens betydning for på den måten å melde Norge inn EU, sa Solveig Sollie på møtet i Notodden tirsdag. Møtet var et felles arrangement mellom fylkeslagene til KrF og Nei til EU i Telemark.
