
Mandag 29. mars 1993
Stortingsrepresentant Solveig Sollie i debatten om Partnerskapsloven:
EN NEGATIV MERKEDAG FOR VÅRT SAMFUNN
Dersom Odelstinget vedtar Regjeringens forslag til partnerskapslov, vil denne dagen være en negativ merkedag for vårt samfunn. Saken er av stor prinsipiell karakter og har vidtrekkende konsekvenser. Det skjer en verdimessig forskyvning av dimensjoner dersom loven blir vedtatt. Dette sa stortingsrepresentant Solveig Sollie (KrF, Telemark) da Odelstinget mandag behandlet forslaget til lov om partnerskap for homofile og lesbiske.
Solveig Sollie sa at hun syntes det var både trist og urovekkende at en slik lov ble fremmet gjennom det departementet som skal ivareta barns, familiers og ekteskapets stilling. Hun undret seg over at flertallet i forbruker- og administrasjonskomiteen ett sted i innstillingen argumenterer med at ekteskapet skal stå i en særstilling, og et annet sted sidestille ekteskapslov og partnerskapslov. Solveig Sollie pekte også på at det fra de homofile selv er uttrykt misnøye med de to unntakene som er gjort i forhold til ekteskaps-loven. Hun tok det for gitt at en debatt om homofiles rett til å adoptere barn vil komme, ikke minst fordi Regjeringens proposisjon er ganske vag i dette spørsmålet.
-En får følelsen av at en ikke vil ta dette spørsmålet opp nå, men en avviser det ikke på prinsipielt grunnlag, sa Solveig Sollie, som i det hele tatt etterlyste prinsipielle drøftinger fra Regjeringen i denne saken.
Solveig Sollie beklaget sterkt at Stortinget hadde fått en slik lov til behandling, men medgav at regjeringen har hatt ryggdekning til å fremme den, i og med at et flertall i Stortinget hadde bedt om et slikt lovforslag.
-Vi kan takke Arbeiderpartiet, Sosialistisk Venstreparti, to representanter fra Senterpartiet og én fra Fremskrittspartiet for at det ble flertall for å be Regjeringen om dette. Det er det grunn til å merke seg, sa Solveig Sollie til slutt i Odelstinget.
