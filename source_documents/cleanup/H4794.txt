
23. februar 2000
Inger Lise Husøy
- Sanksjonene mot Irak en humanitær tragedie
I Stortingets spørretime onsdag spurte Inger Lise Husøy fra Arbeiderpartiet utenriksministeren om Regjeringen fortsatt står fast på sin støtte til sanksjonene mot Irak. Hun viste til at FN-koordinator for den humanitære hjelpen til Irak, Hans von Sponeck, nylig har gått av i protest mot sanksjonene. Det samme gjorde hans forgjenger.
- Tidligere i år uttalte von Sponeck at sanksjonene bør oppheves og at straffetiltakene mot Irak er "en virkelig humanitær tragedie". Ifølge den tidligere amerikanske justisministeren Ramsey Clark har krigføringen og sanksjonene tatt livet av 1,5 mill. irakere siden 1990. WHO og UNICEF melder også om de grusomme resultatene. Står Regjeringa fortsatt fast på sin støtte til sanksjonene, spurte Husøy.
Vollebæk ville ikke se bort fra at Irak selv har medvirket til den vanskelige humanitære situasjonen i den hensikt å utnytte dette som et pressmiddel i forhold til det internasjonale samfunn, for dermed å få opphevet sanksjonene. Han viste blant annet til at tilbudet om olje-for-mat programmet som ble framsatt i 1991 ikke kunne iverksettes før i 1996, fordi Irak ikke aksepterte de betingelser som var stilt, og at store summer har gått til militære forskningsprogrammer og bygging av president-palasser.
- Under de meget vanskelige forhandlingene som foregikk i FNs sikkerhetsråd i 1999, mente et stort flertall av medlemslandene at olje-for-mat ordningen ikke fungerte godt nok. Videre ble det pekt på at Irak fortsatt ikke hadde oppfylt FNs krav om nedrustning. Den resolusjonen som er vedtatt, viderefører derfor våpeninspeksjonene og sanksjonene, sa Vollebæk. Han pekte samtidig på at Sikkerhetsrådet har sagt seg villig til å vurdere en suspensjon og mulig senere opphevelse av sanksjonene dersom Irak samarbeider med det nye inspeksjonsorganet og IAEA over en periode på 120 dager.
Dette svaret var ikke Husøy fornøyd med, fordi hun mente at man fører en utmattelsesstrategi overfor regimet i Irak.
- Mens man skylder på regimet, rammer katastrofen vanlige mennesker. Det at både lederen for den humanitære hjelpen til Irak og lederen for Verdens Matvareprogram i Irak har gått av i protest, sier sitt. Så spørsmålet mitt er om man fra norsk side ikke skal gjøre noe mer aktivt enn bare å vente, sa Inger Lise Husøy.
