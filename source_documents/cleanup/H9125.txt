
Dato: 5. april 2005
Formann i FrP, Carl I. Hagen
- Håpløst å ikke sende ut Krekar
- Det er ikke noe annet enn handlingslammelse når Stortinget i dag avviste FrPs forslag om å umiddelbart sende mulla Krekar ut av landet. Det sier Carl I. Hagen som mener UDIs anbefaling om å sende Krekar ut av landet bør følges.
- Skal vi ta partienes uttalelser til media på alvor er det ingen tvil om at det burde være flertall på Stortinget for å sende Krekar ut av landet, mener Hagen. Han er derfor oppgitt over at ingen andre partier i dag støttet FrPs forslag om å følge Utlendingsdirektoratets (UDI) anbefaling om å sende Krekar tilbake til hjemlandet Irak.
- UDI har i et brev til Kommunaldepartementet dokumentert at mulla Krekar både utgjør en trussel for Norges sikkerhet og at det overhode ikke finnes grunnlag for opphold i Norge. Dette burde Stortinget ta på alvor, sier Hagen.
Han ser ingen tungtveiende argumenter for å ikke sende Krekar ut av landet umiddelbart. - Når det i det siste har det også blitt klart gjort uttrykk fra irakiske myndigheter at Krekar ikke vil bli henrettet, er det ikke lenger flere unnskyldninger igjen å bruke for de andre partiene, mener han.
Urene motiver
- Det aller mest oppsiktsvekkende er at Høyre ikke stemte for forslaget, all den tid Høyres leder Erna Solberg har gått langt i å kreve at Krekar sendes ut av landet.
Carl I. Hagen mener det er grunn til å tro at Høyre og regjeringspartiene vil vente med å sende ut Krekar i påvente av valgkampen, for på den måten kunne demonstrere politisk handlekraft rett før valgdagen. - Det er i så fall fullstendig uakseptabelt. Det er i så fall å gamble med Norges sikkerhet, avslutter han.
