
3. mars 1999
Fra stortingsrepresentant Åse Wisløff Nilssen
På høy tid at Norge fikk inkorporert menneskerettighetene
-Det er på høy tid at Norge får menneskrettighetene formelt inn i loven, uttaler justispolitisk talskvinne Åse Wisløff Nilssen etter at justiskomiteen i dag har avgitt innstilling om inkorporering av menneskerettigheter. -Vi som i internasjonale sammenhenger tar på oss rollen som en overvåker av menneskerettighetenes overholdelse, bør vise denne respekt for menneskerettighetskonvensjonene, mener hun
I praksis er konvensjonene langt på vei gjennomført i Norge, men denne formaliseringen er ikke minst et viktig signal overfor omverdenen. Wisløff Nilssen legger likevel størst vekt på at loven vil styrke konvensjonenes formelle stilling i norsk rett og at loven vil markere menneskerettighetenes naturlige plass og sterke stilling.
Den europeiske menneskerettskonvensjonen og de to FN-konvensjonene om henholdsvis økonomiske, sosiale og kulturelle rettigheter og sivile og politiske rettigheter vil til sammen utgjøre en ny menneskerettslov.
-Nå er det viktig at menneskerettighetene blir fremmet gjennom informasjon og undervisning. Det er mange viktige særkommisjoner som man kunne ønsket inkorporert i loven. Kvinnediskrimineringskonvensjonen og barnekonvensjonen er eksempler på dette. Regjeringen har tidlig signalisert ønske om få med barnekonvensjonen og arbeidet med videre inkorporering vil fortsette.
-Jeg er glad for at dagens regjering med justisminister Aud Inger Aure og menneskerettighets- og utviklingsminister Hilde Frafjord Johnsen har fått fortgang i dette viktige arbeidet. I KrF er vi særlig opptatt av menneskerettighetene, og inkorporasjon av de tre konvensjonenene er viktig for å beholde troverdighet internasjonalt, sier justispolitisk talskvinne Åse Wisløff Nilssen.
