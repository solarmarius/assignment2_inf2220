
Oslo, 18/04 - 02
KrFU
Raskere håndtering av spiseforstyrrelser
Rask håndtering av spiseforstyrrelser gir best resultat. Det er derfor behov for å gi primærhelsetjenesten økt tilbud om etterutdanning, og en egen veiledningstelefon om spiseforstyrrelser. Det bør også opprettes en offisiell nettportal, uttaler landsstyret i Kristelig Folkepartis Ungdom (KrFU).
I Norge har nær 50 000 behov for behandling for sin spiseforstyrrelse. All erfaring viser at behandling bør igangsettes så raskt som mulig etter at en spiseforstyrrelse har kommet for dagen, fordi motivasjonen da er størst. I dag er ventetiden lang for å få spesialistbehandling. Mange får aldri hjelp i det hele tatt. Spiseforstyrrelser som kunne ha blitt håndtert i starten, blir for mange et årelangt problem som sliter på både dem selv og familien.
Den store utfordringen nå er derfor å gjøre helsepersonell og skolepersonell i stand til å håndtere lettere spiseforstyrrelser. Derfor må etterutdanningsmulighetene økes. Det er særlig viktig å styrke skolehelsetjenesten.
Tilbud om etterutdanning vil aldri nå alle. Derfor bør det i tillegg opprettes en veiledningstelefon for helsepersonell og skolepersonell. Denne bør kunne håndtere faglige og juridiske spørsmål fra fagfolk som trenger hjelp i konkrete situasjoner. Det bør også opprettes en nettportal med lenker til offentlige instanser, frivillige organisasjoner og faglig informasjon. Det bør bevilges midler til informasjon om disse tjenestene over et lengre tidsrom, uttaler landsstyret i Kristelig Folkepartis Ungdom.
