
Dato: 9. juni 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
FULL SEIER FOR NORDSJØDYKKERNE OG FrPs FORSLAG I STORTINGET!
En enstemmig sosialkomite i Stortinget gikk i går kveld inn for å støtte Fremskrittspartiets forslag om å oppnevne en uavhengig granskningskommisjon for å gjennomføre en gransking av alle forhold i forbindelse med behandlingen av de tidligere pionerdykkere i Nordsjøen, med særlig vekt på å klarlegge og kartlegge myndighetenes mulige ansvar for dette, samt gjennomføre en vurdering av hvorvidt pionerdykkerne og deres etterlatte har krav på oppreisning og erstatning fra det offentlige.
- Jeg er svært glad for at Sosialkomiteen nå enstemmig går inn for å yte rettferdighet overfor de mange pionerdykkerne som fikk varige skader da de, gjennom sin heltemodig innsats, bidro sterkt til at Norges eventyrlige økonomiske vekst som ikke ville vært mulig uten deres innsats, sier stortingsrepresentant John I. Alvheim fra FrP.
- Vi vet i dag ikke nok om hvilke belastninger og spesielle påkjenninger de har vært utsatt for og det er derfor viktig at denne granskningskommisjonen gjennomgår alle forhold som berører pionerdykkerne og deres arbeid under ekstreme forhold i havet, sier Alvheim som håper at kommisjonens arbeid vil føre til at dykkerne får den hjelp, både økonomisk og helsemessig, de har krav på.
- Jeg håper at denne kommisjonen vil komme raskt i arbeid og at resultatene kommer fort slik at flest mulig av de som fremdeles er i live av dykkerne kan få den oppreisning de fortjener, avslutter Alvheim.
