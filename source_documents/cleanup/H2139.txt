
Mandag 6. desember 1993
Valgerd Svarstad Haugland i Gjerdum KrF:
BEHOVET FOR POLITISK VERDIDEBATT
STØRRE ENN NOEN GANG
-Budsjettforliket mellom Arbeiderpartiet og Kristelig Folkeparti gjorde at vi fikk på plass en rekke viktige saker for KrF, og at det er kommet bevegelse i andre. Bevilgningene til kristne rehabiliteringssentre innen rusmiddelomsorgen, til AAN-kontorene og til Kirkens SOS er viktige for KrF. De er viktige utfra den politikk vi ønsker å stå for, men de er enda viktigere med tanke på hva hver av disse institusjonene og kontorene betyr for enkeltmennesker og deres pårørende. Det sa Kristelig Folkepartis nestleder Valgerd Svarstad Haugland på årsmøtet til Gjerdrum KrF mandag.
-Jeg tror de har rett som sier at vi vært for opptatt av å gi mennesket noe å leve av, og oversett at samfunnets sterkeste krise idag er at mennesker mangler noe å leve for. Denne kritikken rammer ikke bare politikere og myndigheter, men skolevesen, foreldre og enkeltmennesker. Derfor er det et stort behov for en politisk og ideologisk verdidebatt i vår tid. Når de fattigste i verden og kommende generasjoner blir gjort til budsjettmessige salderingsposter, står vi overfor en verdikrise av dimensjoner, sa Valgerd Svarstad Haugland.
-Jeg er stolt av at budsjettforliket mellom Ap og KrF bidro til at det kom mer penger til uhjelp og miljøtiltak enn det regjeringen hadde lagt opp til, men det var på langt nær nok. At prisen for dette er en forsiktig skjerping av skattenivået i Norge, synes jeg er helt uproblematisk, og jeg blir provosert når man fra Høyre og enda mer til høyre forsøker å framstille dette som en rasering av folks økonomi. Det virker som omsorgen for minstepensjonistene aldri er så stor i Høyre som når de med de høyeste lønningene og største formuene må legge noen kroner til i fellesskapets kasse, sa Valgerd Svarstad Haugland.
Hun avviste at KrF har skiftet politisk kurs i forbindelse med budsjettforliket med Arbeiderpartiet, men la til at det er mange saker der det er like stor avstand mellom KrF og Høyre som mellom KrF og Arbeiderpartiet. -Jeg synes det er meget problematisk at begge disse partiene står for en konfrontasjonslinje til KrFs verdiplattform i viktige verdispørsmål, som abort, kampen for livets ukrenkelighet, partnerskapsloven og bio-gen-spørsmålene. I forrige periode sto Høyre og Arbeiderpariet sammen i en rekke store saker, og man kan iblant få inntrykk av at den såkalt "store forskjellen" mellom disse to partiene kun er å finne i spørsmål som har med skatt å gjøre, sa Valgerd Svarstad Haugland.
-For KrF som er kristent, verdiorientert parti er det derfor blitt vanskeligere og vanskeligere å peke ut klare og opplagte samarbeidspartnere. Det viktigste må være å bygge et samfunn som er forankret i verdinormer som ikke forvitrer, der det kristne synet på mennesket får prege lovgivningen. Dette vil måtte være med og bestemme valg for KrFs samarbeidsmodeller i framtiden, sa Valgerd Svarstad Haugland på årsmøtet i Gjerdrum KrF mandag.
