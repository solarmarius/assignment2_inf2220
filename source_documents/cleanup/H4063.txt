
Oslo 4.10. 2000
Kollektiv heller enn bensin
Rød Valgallianse ønsker at statsbudsjettet i mye større grad hadde hatt miljø og kollektivprofil. Regjeringen setter ikke ned bensinavgiftene av hensyn til distriktene, men av redsel for Hagen, sier RVs stortingskandidat i Hordaland Torstein Dahle i en kommentar.
Momsen på transport inkluderer også persontransport, noe som på to års sikt gir økte inntekter på 420 millioner i statsbudsjettet. Regjeringa kompenserer dette delvis med økte overføringer til fylkekommunene, men det finnes ingen garantier for at pengene kommer fram. Tvert imot vil disse midlene mest sannsynlig gå i det store underskuddsgapet til fylkene, mens kollektivprisene vil gå opp.
RV mener at det Norge trenger nå er radikal satsing på kollektivtransport, særlig i de store byene hvor miljøgevinsten umiddelbart vil være stor. Videre trengs det differensierte ordninger som sikrer billig vare og persontransport til grisgrendte strøk, men disse tiltaka må ikke bli rein subsidiering av matpakkekjøringa inn og ut av Oslo.
