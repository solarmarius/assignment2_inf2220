
08.03.2005
Karin Andersen, parlamentarisk nestleder i SV
SV gir rød rose til Jens og blå kaktus til Erna på kvinnedagen: - Gi kvinnene et kommuneløft
- 5.000 arbeidsplasser kan forsvinne i norske kommuner i 2005. Det viser at regjeringen fører en kvinnefiendtlig politikk, sier Karin Andersen, SVs kommunalpolitiske talskvinne.
Andersen mener det er desto mer gledelig at Arbeiderpartiet og Senterpartiet står stadig nærmere SV i politisk vilje til å satse på kommunene. Hun mener et rødgrønt flertall ved valget vil ha styrking av kommunene som en av sine hovedsaker. Det vil SV å være en garantist for.
- Ingen andre tiltak vil gi et slikt løft for norske kvinner som styrket kommuneøkonomi. Her vil nye friske milliarder både gi økt velferd, bedre skole og flere arbeidsplasser for kvinner, slår Karin Andersen fast.
På kvinnedagen vil Andersen derfor dele ut en rød rose til Jens - og en blå kaktus til Erna. Nye tall viser nemlig at to av tre kommuner vil kutte stillinger i 2005. I alt 5.000 jobber kan forsvinne i norske kommuner viser en undersøkelse utført for Kommunal rapport. Det er resultatene av at regjeringen prioriterer titalls milliarder i skattelettelser foran offentlig velferd.
- Kuttene går hardest ut over skole, pleie og omsorg, det vil si typiske kvinneyrker. Og jeg kan love at etter kuttene så vil det bli tøffere for de kvinnene som blir igjen for å drive velferdstilbudene Det vil bidra til høyere sykefravær i tillegg til dårligere tjenester, sier Karin Andersen.
