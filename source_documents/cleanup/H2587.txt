
Fredag 23. september 1994
KrF-nestleiar Valgerd Svarstad Haugland i Bremnes:
NOREG I EU - EIT KALDARE SAMFUNN
-Dersom Noreg går inn i EU, kan vi få eit kaldare og hardare samfunn på fleire område. Den sterke konsentreringa av makt i EU-byråkratiet, og den store avstanden mellom dei som vert styrt og dei som styrer, er eit trugsmål mot folkestyret. I tillegg vil eit norsk EU-medlemskap forverra tilhøva for distrikta, primærnæringane og for velferdsstaten. Det sa Kristeleg Folkeparti sin nestleiar, stortingsrepresentant Valgerd Svarstad Haugland på eit møte i Bremnes fredag.
-Noreg har eit velutvikla folkestyre. Ved EU-medlemskap vert mykje av makta overført til Brüssel og EU, der det er eit "demokratisk underskot". Det er difor logisk for KrF å seia ja til folkestyret og nei til unionen, sa Valgerd Svarstad Haugland.
Ho synte også til at det i Noreg er brei semje om at velferd og sysselsetting er hovedmål for den økonomiske politikken, medan det i Maastricht-avtalen er låg prisstigning og låge budsjettunderskot som måla. Den økonomiske union legg opp til harmonisering av verkemiddel innanfor eit område med store indre skilnader. Vi bør heller ha fridom til nasjonale tiltak for å løyse våre problem. Difor er det også logisk for KrF at ja til velferd og sysselsetting betyr nei til unionen, sa ho.
Valgerd Svarstad Haugland sa at ho ikkje var den einaste som hadde undra seg over kor nøydd fiskeriministeren hadde sagt seg med fiskeriavtalen med EU, etter at han først hadde sagt at han ikkje hadde ein fisk å gje vekk.
-Eg er samd med KrF sin næringspolitisk talsmann, som har karakterisert avtalen som "under minstemål", sa Valgerd Svarstad Haugland, og sa at regjeringa etter hennar oppfatning heller har gjeve frå seg råderetten over fiskeressursane i havet.
-I fiskeritingingane fekk vi ikkje ein gong den berømmelege "dråpen" som vi fekk i jordbrukstingingane, sa ho.
Valger Svarstad Haugland sa at ho er overraska over kor ensidig regjeringa og ja-sida er når dei omtaler tingingsresultatet.
-Skjønnmaling og svartmaling er like lite truverdig. Regjeringa si argumentasjon hadde stått sterkare om dei hadde våga å vedgå nokre av dei svake sidene ved avtalen. Eg for min del har alltid sagt at eg ser både fordelar og ulemper både med eit ja og eit nei, og eg trur eit standpunkt står sterkast om ein tek for seg fleire argument, veg dei mot kvarandre og dreg ein konklusjon. Eg er overtydd om at regjeringa gjorde sitt beste under tingingane, men det er ei håpløs oppgåve å sameine unionen sine felles reglar med dei særlege behov Noreg har. Det har også fleirtalet på LO-kongressen oppdaga. Nei-fleirtalet frå fagrørsla torsdag er eit stort nederlag for regjeringa, og ein like stor siger for oss på nei-sida, sa Valgerd Svarstad Haugland i Bremnes fredag.
