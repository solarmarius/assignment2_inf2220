
10.11.2003
Fremskrittspartiet
Ja til private fengsler
Fremskrittspartiets justispolitiske talsmann Jan Arild Ellingsen vil ha private fengsler for å få bukt med soningskøene. For øvrig vil Fremskrittspartiet bruke over 100 mill kroner ekstra på kriminalomsorgen i sitt alternative budsjett.
I motsetning til regjeringspartiene og venstresiden i norsk politikk ønsker ikke Ellingsen å utvide bruken av samfunnstraff og fremskutte prøveløslatelser for å få bukt med soningskøen. - Vi må heller tenke nytt, slik at de som skal sone får gjort opp for seg uten å vente i lange tider i soningskø, sier Ellingsen. I tillegg til nytt fengsel i Indre - Salten, bruk av nedlage forsvarsanlegg til fengsel, og ikke minst mer penger til kriminalomsorgen, ønsker Ellingsen å gå nye veier.
Fremskrittspartiet ønsker nå at private ikke bare skal få bygge, men også drive fengsler, etter nærmere sentralt gitte retningslinjer. De private fengslene skal kunne ta seg av kortere dommer. Ellingsen peker på en vesentlig del av de dommer som står i soningskøen faktisk er 90 dager eller under. - I forhold til de korteste dommene er det slik at man i realiteten bare skal inn for å få gjort opp for seg og så ut igjen, sier Ellingsen. Han ser dermed ingen tungtveiende grunn mot at private kan bidra i forhold til dette. - Dersom man får private til å bidra til avlaste systemet, vil det kunne føre til at kriminalomsorgen forøvrig vil kunne sette inn mer resurser på å gi de med lengre dommer bedre innhold i soningen, avslutter Ellingsen.
