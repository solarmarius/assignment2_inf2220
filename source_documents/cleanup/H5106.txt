
Oslo 6. september 2001
Rød Valgallianse
Sats på kollektivtrafikken - storbypakke fra RV
- I dag må du være idealist for å reise kollektivt i Oslo. Stort bedre er det heller ikke i Bergen og Trondheim. Å satse på kollektivtrafikken er god miljøpolitikk, god bypolitikk og god næringspolitikk. For å få til dette trengs det midler tilsvarende bare 3 ukers overføring til oljefondet, sier Chris Hartmann, nestleder i RV.
- Anbudspolitikken, AS-ifisering og privatisering av kollektivtrafikken må stanses. Utskilte trafikkselskap må tilbakeføres til kommunene. Erfaringene viser at det har blitt dårligere tilbud med Gaia i Bergen og verre lønns- og arbeidsvilkår i Trondheim. De tvangsdirektivene som kommer fra EU om at kollektivtransporten skal ut på anbud, må det legges ned veto mot i Stortinget.
Dette er RVs storbypakke:
Omkring 15 milliarder vil det altså koste å investere i noe som gir økt verdiskaping i samfunnet. Vi har derfor sett på hva som trengs for å få en godt fungerende kollektivtransport i de tre storbyene. Av disse byene peker Oslo seg ut som en værsting. Her er trikk og t-banevogner nedslitte, skinnegangen håpløst forfalt, til sammen gir det stadige forsinkelser og kaos. Dette må til:
- umiddelbart 2 milliarder til opprustning og fornyelse av sporveien - driftstilskuddet skal heves til minst 50% umiddelbart, målet er 100%
- 10 milliarder til investeringsbudsjettet, her skal alle investeringskostnadene ligge slik at . renter og avdrag skal ikke belastes driftsbudsjett
- t-banen må bygges ut, i første omgang ringen Vestli-Ellingsrudåsen
- flere avganger på trikken
- buss skal alltid få grønt lys
De to andre storbyene trenger først og fremst innsats i busstilbudet, men også her bør man tenke langsiktig og planlegge for t-bane, trikk, forstadsbane.
RV vil prioritere dette i Bergensområdet:
- 300 millioner til investeringer i busselskapene til flere busser og avganger, og til å ruste opp terminalene
- driftstilskuddet skal heves til minst 50% umiddelbart, målet er 100%
- nytt billetteringssystem, oppheve sonetakstsystemet
- bybane: det må etableres driftssselskap, 1 milliard fra staten til bygging
I Trondheim vil RV prioritere dette:
- 150 millioner i driftstilskudd, gir kraftig redusering av billettprisen og økt hyppighet på avganger
- 30 millioner til etablering av Midtby-sløyfe for trikk
- det må lages en utredning av trikkesystem som omfatter hele byen
