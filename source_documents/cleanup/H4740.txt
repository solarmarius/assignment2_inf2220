
11. oktober 2000
Gunnar Breimo
Viktig å gjenoppta kontakten med Serbia
Stortingsrepresentant Gunnar Breimo rettet søkelyset mot den aktuelle utviklingen i Jugoslavia da han holdt sitt innlegg i trontaledebatten 11. oktober 2000. - Jeg er glad for den offensive holdningen som utenriksminister Thorbjørn Jagland har vist i den senere tids utvikling i Jugoslavia. At Norge deltar med hjelp og støtte til den nyvalgte presidenten, er overmåte viktig. I det hele tatt kan det være helt avgjørende for utviklingen at de europeiske landene kjenner sin besøkelsestid. De demokratiske kreftene må få all den støtte vi kan gi dem, sa Breimo.
Stortingsrepresentant Gunnar Breimo rettet søkelyset mot den aktuelle utviklingen i Jugoslavia da han holdt sitt innlegg i trontaledebatten. - Jeg er glad for den offensive holdningen som utenriksminister Thorbjørn Jagland har vist i den senere tids utvikling i Jugoslavia. At Norge deltar med hjelp og støtte til den nyvalgte presidenten, er overmåte viktig. I det hele tatt kan det være helt avgjørende for utviklingen at de europeiske landene kjenner sin besøkelsestid. De demokratiske kreftene må få all den støtte vi kan gi dem, sa Breimo.
Breimo advarte mot å tro at de bakstreverske kreftene har gitt opp. - De er der fortsatt, og vil gjøre sitt for å bremse utviklingen. Å innta en passiv og nærmest avvisende holdning, vil være en indirekte støtte til reaksjonen. Skal demokratiet ha noen sjanse, må folk flest se konkrete resultater av det som har skjedd. Og det kan vi hjelpe til med. Forventningene er store, og hvis de ikke kan innfris innen rimelig tid, kan vi risikere tilbakeslag, sa Breimo, som pekte på at det derfor er svært viktig at sanksjonene mot landet oppheves. Han minnet om at Serbia sliter med store materielle problemer som følge av bombingen og at landet må ta seg av nærmere 1 million flyktninger.
Breimo pekte på at det i etterkrigstiden har det vært et spesielt nært forhold mellom Norge og Jugoslavia. Flere norske kommuner etablerte vennskapsforbindelser til jugoslaviske kommuner og foreningen Norsk-Jugoslavisk Samband ble stiftet. Krigstilstandene på 90-tallet førte imidlertid til at de fleste forbindelsene ble helt eller delvis brutt.
For oss som gjennom vennskapsforbindelsene ble glad i både landet, folket og kulturen, er de siste dagers hendelser spesielt gledelig. Norsk-Jugoslavisk Samband har hele tiden hatt kontakt med enkeltmennesker som i dag ser med store forhåpninger på framtida, sa Breimo.
Breimo kunne fortelle at Norsk-Jugoslavisk Samband har mottatt forespørsel om å være behjelpelig med å arrangere opplæringstilbud angående demokratibygging. - Gjennom det kontaktnettet foreningen har, kan den uten tvil spille en viss rolle - en rolle foreningen er innstilt på å spille i samarbeid med norske myndigheter. Jeg vil derfor sterkt anmode alle norske kommuner, foreninger og enkeltpersoner om å pleie, eventuelt gjenoppta, kontakten med Serbia i tiden som kommer, sa Gunnar Breimo.
