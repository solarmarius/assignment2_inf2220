
15.4.2005
Sp
Åslaug Haga har i dag stilt spørsmål til utenriksministeren om Vanunus sak
Stortinget, 15. april 2005
Stortingets President
Jeg tillater meg å stille følgende spørsmål til skriftlig besvarelse til Utenriksministeren:
Etter å ha sonet ferdig en dom på 18 år, ble Mordechai Vanunu løslatt fra fengsel i april 2004. Israelske myndigheter fortsetter forfølgelsen av Vanunu, som er i klar strid med menneskerettighetene. Vanunu holdes i husarrest. Hans søknad om asyl i Norge er avslått. Tidligere dialog med israelske myndigheter i denne saken har ikke gitt resultater. Hva konkret vil utenriksministeren nå foreta seg overfor israelske myndigheter, og hvilken reaksjon vil bli formidlet?
Begrunnelse:
Etter å ha sonet ferdig en dom på 18 år, 12 av disse årene i isolat, ble Mordechai Vanunu løslatt fra fengsel i april 2004. Det ble kjent i oktober samme år at Vanunu hadde søkt politisk asyl i Norge. I den forbindelse tok blant annet Kåre Willoch sterkt til orde for å innvilge Vanunu asyl i Norge
.
Utenriksministeren uttrykte på det tidspunkt at både ytringsfrihet og bevegelsesfrihet er vernet i folkeretten, og at det forventes at Israel respekterer sine folkerettslige forpliktelser. Utenriksministerens forventninger ble gjort til skamme da Vanunu ble satt i husarrest kort tid etterpå. Israelske myndigheter fortsetter forfølgelsen av Vanunu, som er i klar strid med menneskerettighetene. Samtidig avslår norske myndigheter Vanunus søknad om asyl. Stilt overfor et år i husarrest ber Vanunu norske myndigheter reagere overfor israelske myndigheter.
Åslaug Haga
