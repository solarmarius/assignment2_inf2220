
Oslo, 01/07 - 02
Gi kvinnene det de har krav på, Dagfinn!
Alle som vurderer å ta abort bør få obligatorisk rådgivning. Barnefaren bør om mulig også inkluderes i prosessen, uttaler Landsmøtet i Kristelig Folkepartis Ungdom.
Kvinner i dag opplever at det å ta en abort ikke er en lett avgjørelse. Ofte forstår de ikke før lenge etter inngrepet konsekvensene av det de har gjort. KrFU ser med bekymring på at det ikke har blitt lagt til rette for et nettverk rundt disse kvinnene som opplagt tar en vanskelig avgjørelse.
Vi mener dagens abortpraksis er uholdbar. Støtteapparatet rundt kvinner som vurderer å ta abort er praktisk talt fraværende, og rådgivning i forbindelse med en abort blir sett på som unødvendig. Kvinner trenger å vite at mange får psykiske problemer de må slite med i lang tid etter en abort. Vi ønsker derfor at alle kvinner som søker om å ta abort skal få god veiledning og tilbud om oppfølging. Faren bør i større grad inkluderes, dersom det er mulig.
KrFU mener at disse kvinnene har krav på å bli behandlet på en verdig måte gjennom et støtteapparat som virkelig fungerer. Menneskets verdi må bli bedre beskyttet gjennom løsninger som reduserer antall aborter, krever Landsmøtet i Kristelig Folkepartis Ungdom, samlet i Lindesnes 21.-23. juni.
