
fredag 12. mai 2000 14:21:51
Leif Helge Kongshaug, Venstre:
- "Superminister" uten budsjett
- En må bruke lupe for å finne positive nyheter for næringslivet i Ap-regjeringens reviderte nasjonalbudsjett, mens en rekke forslag er negative. Selvutnevnt "superminister" Grethe Knudsen ble likevel ingen forskningsminister, og framstår nå også som en minister uten budsjett. Dette sier Venstres næringspolitiske talsmann Leif Helge Kongshaug i en kommentar til Ap-regjeringens forslag til revidert nasjonalbudsjett.
Spesielt skuffet er Kongshaug over forslaget om utvidelse av arbeidsgiverperioden i sykelønnsordningen til tre uker. - Dette er et oppsiktsvekkende forslag som trolig vil gi en merkostnad for bedriftene på 700 millioner kroner, og som også vil ramme kommune-Norge hadt. - For Venstre er det ikke aktuelt å være med på en slik løsning, sier Kongshaug.
På næringsdepartementets budsjett trekker Kongshaug fram alvoret i de voldsomme kuttene på SNDs nyskapingsvirkemidler. - Grethe Knudsen legger i praksis opp til at store deler av landet vil stå uten et fungerende virkemiddelapparat for næringslivet resten av året, sier Kongshaug. Venstres næringspolitiske talsmann er også uforstående til at ministeren som ved tiltredelsen pekte på økt internasjonalisering som den viktigste kursendringen, bare to måneder senere barberer budsjettene til internasjonalisering, eksportfremmende tiltak og Norges Turistråds internasjonale markedsføring av Norge.
- Avviklingen av tilskuddet til sysselsetting av sjøfolk er dårlig nytt for kyst-Norge og den maritime sektoren. Forslaget er likevel ikke uventet, på bakgrunn av Aps tradisjonelt sett negative holdning til den norske skipsflåten.
- Jeg registrerer også at den nye regjeringen senker ambisjonsnivået i kampen mot skjemaveldet, ved å kutte ned på bevilgningene til SLN-prosjektet for samordnet elektronisk innrapportering av ligningsdata. Alt i alt er dette budsjettet alt annet enn et godt utgangspunkt for samarbeid med sentrumspartiene, mener Venstres næringspolitiske talsmann Leif Helge Kongshaug.
