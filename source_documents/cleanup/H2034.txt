
Tirsdag 26. mai 1992
Alkoholkontroll i kommunene:
BARE HALVPARTEN FØLGER LOVEN
Halvannet år etter at alkoholloven ble innført, har halvparten av kommunene i landet ennå ikke innført det kontrollorganet for alkoholomsetning i kommunen som loven pålegger. Onsdag tar Borghild Røyseland (KrF, Rogaland) denne saken opp med sosialministeren i Stortingets spørretime.
Det er en fersk rapport fra fra Rusmiddeldirektoratet som viser at halvparten av kommunene fremdeles ikke har innført noe kontrollorgan for omsetting av alkohol i kommunen.
-Det er ikke første gang KrF reiser denne saken i spørretimen, men da Odd Holten tok den opp for en tid siden, svarte sosialminister Tove Veierød at man ville vurdere utviklingen, sier Borghild Røyseland. Hun mener at det har man hatt tid til nå, og når det tydeligvis ikke skjer noe i kommunene med denne saken, må departementet ta et initiativ.
-Halvannet år skulle være lang nok tid til å få ordnet dette i kommunene, og jeg synes ikke departementet kan være bekjent av dette får fortsette særlig mye lenger, slår Borghild Røyseland fast.
Borghild Røyseland er nestleder i Stortingets sosialkomité.
