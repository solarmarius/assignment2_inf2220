
mandag 6. januar 1997 15:40:01
Fra Venstres Pressekontor 3. januar 1997
To stortingsrepresentanter fra Venstre i Hordaland er mulig
Meningsmålingene fra andre halvår 1996 ville gitt Venstre to mandater i Hordland hvis stemmefordeling blir som i 1993.
Lars Sponheim vil få selskap på Stortinget av May Britt Vihovde fra Sveio hvis dette blir valgresultatet.
- Jeg har sagt ja til nominasjonen ut fra at det er en reell mulighet for at jeg blir ukependler etter valget sier May Britt Vihovde. Hun er opptatt av helsepolitikk. Som aktiv fylkespolitiker har hun erfart hvordan organiseringen av sykehussektoren påvirker effektiviteten, ofte fordi profesjonene ikke jobber med det de egentlig er utdannet til. Dette sammen med miljøpolitikken er noen av de sakene Vihoved vil ta opp. Hun karrakteriserer likevel seg selv som allsidig med mange interesser.
Vihovde er varamedlem for Sponheim i inneværende stortingsperioden og hun har derfor erfaring fra å møte på Stortinget.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av direkte mandater fra Oslo, Rogaland, Møre og Romsdal og Nordland. I tillegg ville et slikt resultat altså gitt May Britt Vihovde plass på hordalandsbenken som utjevningsmandat. Det ville også sikret utjevningsmandater fra Akershus og Sør Trøndelag.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
