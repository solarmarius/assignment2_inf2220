
Dato: 3. mars 2005
Formann i FrP, Carl I. Hagen
Stortinget nektet å senke bøtesatsene
- Stortingsflertallet har nå godkjent og stilt seg bak de nye skyhøye bøtesatsene. Det sier Carl I. Hagen etter at FrPs forslag om å senke bøtesatsene til 2004-nivå i dag ble avvist i Stortinget.
- Dersom de andre partiene mente at bøtesatsene var blitt for høye hadde det vært uproblematisk å be regjeringen sette de ned til 2004-nivå, sier Hagen, og viser til at inntektene staten hadde gått glipp av var marginale.
- Bryter med folks rettsoppfatning
- Det Stortinget i dag har gjort er å sende et tydelig signal til folk flest at det er verre å kjøre på rødt lys, enn å begå tyverier og annen rendyrket kriminalitet. Det er fullstendig uakseptabelt og et signal som helt åpenbart er et brudd på vanlige folks rettsoppfatning, mener Hagen.
Forslaget fra FrP innebar å be regjeringen sørge for at økningen i bøtesatsene ble reversert til 2004-nivå, samtidig som det ble laget en grundig sammenligning og evaluering av de norske bøtesatsene opp mot sammenlignbare land. - Ikke engang en slik evaluering var de andre partiene villig til å være med på. Det forteller at de er fornøyd med dagens bøtesatser, mener Hagen.
Partiformannen avviser at de nye bøtesatsene vil få bilistene til å kjøre penere.
- Regjeringen har absolutt ingen fagekspertise på sin side for å hevde noe slikt. Bøtesatsene er kun hevet for å sikre staten noen få ekstra inntekter fra folk flest, avslutter Hagen.
Vedtak i regjeringen
Det var regjeringen som i statsråd 7. januar økte bøtesatsene for trafikkforseelser med opptil 30 %. Endringene trådte i kraft fra 1. februar. Økningen medførte at det bla. ilegges bot på 5200 kr for å kjøre på rødt lys.
