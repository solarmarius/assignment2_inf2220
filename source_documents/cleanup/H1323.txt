
09.06.1999
FREMSKRITTSPARTIETS
STORTINGSGRUPPE
fra Stortingsrepresentant Per Sandberg (FrP).
STORTINGET HAR VEDTATT ET ALVORLIG INNGREP I YTRINGSFRIHETEN.
- Det er beklagelig å se at landets lovgivende forsamling er med på innskrenke ytringsfriheten i Norge, sier Fremskrittspartiets Per Sandberg, og viser til Stortingets behandling av saken om reklame for livssyn og politiske budskap i kringkasting i går.
- Det som jeg reagerer mest på i denne saken er den lettvinne behandlingen Stortinget har hatt av denne saken, sier Sanberg, som viser til at det var særdeles mange usikre og uavklarte spørsmål i saken. Stortinget burde ihvertfall tatt seg tid til å avvente behandlingen av saken inntil ytringsfrihetskommisjonen kommer med sin innstilling, sier Sandberg.
- Det er alvorlig at Stortinget vedtar en lov som antakeligvis er i strid med grunnloven, Den europeiske menneskerettskonvensjon og FNs konvensjon om politiske og sivile rettigheter. Jeg håper nå at noen vil fremprovosere en rettssak om dette slik at Høyesterett får sagt sin mening om den, sier Sandberg, som mener det er påfallende at et flertall på Stortinget nå banket saken igjennom rett før kommunevalget.
- Stortinget burde ha tatt seg tid til å avholdt en åpen høring om disse spørsmålene, slik som Fremskrittspartiet foreslo i komiteen. Dersom Høyesterett kommer frem til at loven enten strider mot grunnloven eller internasjonale konvensjoner, så bør ikke dette komme som noen overraskelse på noen, sier Sandberg, som påpeker at det er Stortingets oppgave å sikre ytringsfriheten i landet  ikke å innskrenke den.
