
Fredag 25. oktober 1996
Jon Lilletun utfordrer justisminister Anne Holt:
LA RUTH FÅ BLI I NORGE!
-Politiet har bebudet at den eritreiske hjelpepleier-eleven Ruth Haile Batha skal sendes ut av Norge lørdag 26. oktober. Jeg vil utfordre justisminister Anne Holt til å stanse denne utsendelsen, og la departementet gå gjennom saken en gang til. Vedtaket om å sende Ruth ut bygger på et åpenbart feilaktig grunnlag. Det sier Jon Lilletun, som er nestleder i Kristelig Folkeparti og stortingsrepresentant fra Vest-Agder. Ruth Haile Batha er elev ved Kvadraturen Videregående Skole i Kristiansand.
-I begunnelsen for utsendelsesvedtaket heter det at den helsefaglige utdannelsen Ruth har begynt på i Norge er lettere tilgjengelig i hjemlandet hennes. Ifølge nordmenn som arbeider i Eritrea er dette kort og godt galt, sier Jon Lilletun. -Det heter også i begrunnelsen for vedtaket at støtteordningen for ulandselever i videregående opplæring har opphørt, men Ruth får sin utdannelse betalt av norske privatpersoner, slik at det argumentet er heller ikke relevant, legger han til. Så snart utnevnelsen av Anne Holt som justisminister var offisiell, satte Jon Lilletun seg ned og skrev en brev til den nye statsråden om Ruth Haile Bathas sak. Saken har sinnene i kok over hele Sørlandet. -Anne Holt har tidligere gitt uttrykk for sterkt kritiske holdninger til den forrige regjeringens håndtering av denne typen saker. Her har hun en glimrende anledning til å vise at hun i en ansvarlig posisjon er villig til å ta konsekvensen av den kritikken hun selv har målbåret, sier Jon Lilletun.
