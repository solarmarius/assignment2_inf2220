
Vedtatt på Venstres landsmøte 27/3-04
Venstre
Pressemelding fra Venstres landsmøte 26.-28. mars 2004 på Hamar
Nei til kriminalisering av sexkjøp!
Å være prostituert er å utsette seg selv for en stor risiko. Vi vet at vold og overgrep overfor prostituerte forekommer. Vi vet også at svært mange av de som er prostituerte ønsker å komme seg ut av det men føler seg tvunget til å fortsette av ulike årsaker. Vi må skille mellom det å bekjempe prostitusjon og å bekjempe den prostituerte selv. Det betyr at vi ikke må bidra til å gjøre hverdagen for de prostituerte enda mer vanskelig. De prostituerte fortjener å bli møtt med reelle valgmuligheter, ikke symbolpolitikk.
Venstre mener at å kriminalisere kjøp av seksuelle tjenester bidrar til at volden i disse miljøene øker. Den prostituerte blir da tvunget til å selge seksuelle tjenester andre steder enn i det offentlige rom. Kriminalisering vil øke hallikenes makt over kvinnene og det vil gjøre politiets arbeid med å beskytte kvinnene mot vold og overgrep enda mer vanskelig. Venstre mener derfor at kriminalisering av kjøperen i realiteten betyr at den prostituerte selv blir hardt rammet, og er derfor imot et slikt forbud. Kvinner og menn som er rusmisbrukere eller prostituerte skal ikke møtes med moralisme. De må møtes med en gjensidig dialog som er tufta på respekt og verdighet.
