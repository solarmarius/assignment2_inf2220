
21.3.97:
Morten Lund,
Sp's Morten Lund om distrikts- og regionalmeldingen:
OPSETHS SVENNESTYKKE TYNNE GREIER
- Den største svakheten ved Regjeringens melding om distrikts- og regionalpolitikken er at det ikke er satt opp forpliktende mål for folketallsutviklingen i kommunene og at det ikke avsettes midler for å iverksette de tiltak som foreslås, sier Senterpartiets kommunalpolitiske talsmann Morten Lund.
Lund mener det er noe nytt at Regjeringen nå erkjenner at utviklingen med fraflytting og uttynning i mange kommuner er bekymringsfull. Han mener allikevel at Regjeringen ikke på noen måte tar denne utviklingen på alvor og viser vilje til å stoppe folkeflyttingen og stimulere til ny vekst og optimisme. Regjeringens rasering av posttjenesten er et godt eksempel på dette. - Utviklingen viser tydeligere enn noen gang at landet nå trenger en ny regjering, sier Lund.
Han understreker at Senterpartiet vil motvirke flyttestrømmen ved å snu kapitalstrømmen og ungdomseksporten. Senterpartiet vil gi enkeltmennesker trygghet og lyst til å satse gjennom å sikre arbeidsplassene innen landbruk og fiskeri, bygge ut velferdstjenestene i regi av kommunene og kompensere for de merkostnader som næringslivet i distriktene har.
Lund mener det bør utarbeides et langsiktig, nasjonalt program for distriktsutvikling. Her må sektorpolitikken og den tradisjonelle distriktspolitikken ses i sammenheng. Det bør utvikles en overordnet strategi for fornyet vekst i distriktene. Næringsutvikling med utgangspunkt i det lokale ressursgrunnlaget, hjulpet fram ved hjelp av regional innovasjon, må danne grunnlaget i satsingen. Men det er også avgjørende at det statlige og kommunale servicetilbudet er skikkelig utbygd. Folk må kunne vite at de vil beholde skolen, barnehagetilbudet, postkontoret og kunne gå en trygg alderdom i møte.
- Det finnes gode, konstruktive forslag i Regjeringens melding, men de blir lite troverdige når den økonomiske innsatsen som skal sette disse ut i livet ikke defineres, sier Lund. Når Regjeringen først i nasjonalbudsjettet til høsten skal komme tilbake til konkrete bevilgninger, vitner dette om svakt engasjement. Det er også meget lite forpliktende overfor truede distrikter.
Lund beklager at det kanskje er Oslo-folk som betaler dyrest for sentraliseringen. Boligprisene fyker i været, sosialhjelpsutgiftene eksploderer, astma- og allergiplagene øker og den blinde volden griper om seg. - I tillegg til de store belastningene dette innebærer for enkeltmennesker, er det meget dårlig samfunnsøkonomi, sier Lund.
