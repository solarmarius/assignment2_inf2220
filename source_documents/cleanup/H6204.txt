
0 3.10.02
Rød Valgallianse
Statsbudsjettet: Regjeringen vil legge ned Rød Valgallianse
1,8 millioner tas fra RV og gis til de store partienes stortingsgrupper. -Dette er et angrep på demokratiet, de store partiene trekker stigen opp etter seg, sier RV-leder Aslak Sira Myhre i en kommentar. -I praksis fungerer dette som et forslag på å legge ned RV, fortsetter han.
Statsbudsjettet fremmer nye regler for tildeling av statlig støtte til partiene. Den støtten staten har ytt fylkespartiene og kommunepartiene i form av stemmestøtte, gruppestøtte og representantstøtte skal nå gis de sentrale partileddene. Men bare til de landsomfattende partiene som hadde 2,5% av stemmene i sist stortingsvalg! Dette slår bokstavelig talt ut Rød Valgallianse og alle typer lokale valglister og småpartier. Staten underholder de sentrale toppleddene med så mye midler og støtteordninger at partiene snart ikke trenger medlemmer.
For Rød Valgallianse betyr det at ca. 60 % av offentlig støtte i 2003 vil forsvinne (ca. 1,8 mill). I neste omgang vil vi måtte stri for å kunne opprettholde resterende offentlig støtte fra kommuner og fylker siden dette ofte er gitt med henvisning til den statlige støtten. Størrelsesmessig betyr dette hele RVs sentrale stab pluss halvparten av de sentrale administrasjonskostnadene. Nominasjonsstøtten (tilskudd som gis til partienes reiseutgifter ved nominasjon) går samme veien og avskjæres dermed alle småpartier eller bygdelister.
Det groteske i omleggingen understrekes av at det ikke en gang finnes overgangsordning. Alle som er valgt lokalt sitter jo til neste valg høsten 2003. Men 1.januar kuttes den støtten de mottar i kraft av valgresultatet i 1999.
Rammer demokratiet lokalt.
Mens stortingspartiene får kraftig påplussing til sine stortingsgrupper, må nå lokalleddet også i de store partiene be om penger fra sitt sentrale ledd. Dette faller sammen med at opprøret i mange lokalavdelinger i de store partiene kommer ut av kontroll. Med dette forslaget sikrer regjeringa at kommuneopprørere i fra RV, Kystpartiet eller egne rekker i det minste ikke har noen penger å rutte med.
