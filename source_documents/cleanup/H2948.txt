
Fredag 17. januar 1997
Stortingsrepresentant Solveig Sollie (KrF):
GODORD SOM FORPLIKTER
-Etter å ha snakket varmt i nyttårstalen sin om den innsatsen de frivillige organisasjonene gjør, har statsminister Torbjørn Jagland nå fulgt dette opp fra Stortingets talerstol. Jeg synes det var oppmundrende da han i den såkalte "spontan-spørretimen" onsdag 15. januar sa han seg enig med meg i at myndighetene ikke må lage regler som gjør at man ikke kan drive frivillig arbeid uten å ha et stort byråkrati. Det sa stortingsrepresentant Solveig Sollie på et møte i Porsgrunn fredag kveld.
Solveig Sollie sa hun synes det er positivt at statsministeren innrømmer at debatten som fulgte i kjølvannet av "medlemsjuks-sakene" ikke har tatt på alvor mangfoldet av frivillige organisasjoner her i landet, og at han sa han var mest opptatt av "det genuint frivillige arbeidet" som blant annet foregår i de kristne organisasjonene.
-De fleste som har vært engasjert i frivillig arbeid, har erfart at selv om det mange ganger kan være krevende med et slikt engasjement, er det også givende og stimulerende. Stort sett har man opplevd stimulansen som større og sterkere enn kravet og slitet, men i de siste par årene har mange opplevd dette annerledes. Den såkalte medlemsjuks-saken har ligget som en klam hånd over nesten alle typer frivillig ungdomsarbeid, og skapt både mismot og mistenksomhet. Den forrige regjeringens mildt sagt klønete håndtering av saken med politianmeldelser i øst og vest bidro ikke akkurat til å øke frimodigheten, sa Solveig Sollie.
Det var innstillingen fra det såkalte Stensrud-utvalget som var utgangspunktet for at Solveig Sollie tok denne saken opp i Spørretimen.
-Utvalget har lagt fram et forslag til regler for statsstøtte til barne- og ungdomsorganisasjonene som er skreddersydd for politiske og andre sentralstyrte organisasjoner, mens det vil skape store problemer for andre. Ikke minst vil de strenge kravene til medlemsregistrering gjøre det svært vanskelig for mange kristne foreninger, sa Solveig Sollie.
-Derfor var det oppmuntrende at statsministeren sa seg uforbeholdent enig i at "man ikke må lage regler som gjør at man ikke kan drive frivillig arbeid uten et enormt byråkrati". Han ønsket heller ikke en situasjon som krever flere heltidsansatte, men ikke skaper mer aktivitet i organisasjonene. Det er ikke alltid man skal legge for stor vekt på godord, men når de kommer fra landets statsminister og sies fra Stortingets talerstol bør de likevel gi grunn til en viss optimisme. Nå må man kunne forvente at regjeringen føler seg forpliktet av disse utsagnene, sa Solveig Sollie på møtet i Porsgrunn fredag kveld.
