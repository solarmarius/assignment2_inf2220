
06.06.02
Ansvarleg budsjettpolitikk frå Arbeiderpartiet?
-Det er i utgangspunktet positivt at Arbeiderpartiet viser vilje til å stramma inn i budsjettet, men når dette skjer ved kutta forsvarsutgiftene med nærare ein milliard, og når me i tillegg veit at Arbeiderpartiet i sak etter sak har gått inn for å auka utgiftene i budsjettet, er det ikkje mogleg å ta Arbeiderpartiet sin innstrammingsvilje på alvor seier finanspolitisk talsmann i Kristeleg Folkeparti; Ingebrigt S. Sørfonn.
-I Arbeiderpartiet sitt opplegg for Revidert budsjett, som vart presentert i dag, vert det innleiingsvis slege fast at Ap vil ha ei budsjettinnstramming på 600 mill. Det høyrest fint ut, men når me så ser at dei kuttar i forsvarsbudsjettet med nærare ein milliard høyrest det ikkje lenger så fint ut. I realiteten betyr dette utsetjing av fornyinga i forsvaret. Dette er med på å skapa unødvendig tvil om Arbeiderpartiet sin reelle vilje til å følgja opp konsekvensane av omstillinga i forsvaret, seier Sørfonn.
Når me i tillegg veit at Arbeiderpartiet den siste tida i sak etter sak har prøvt å utvida budsjettrammene, og på den måten skapa eit meir ekspansivt budsjett, er det vanskeleg å ta denne siste uttrykte innstrammingsviljen på alvor.
Me har elles merka oss at Arbeiderpartiet i sitt alternativ går inn for kutt når det gjeld m.a. friskulane, tilskot til private kyrkjebygg og tilskot til stiftelsen Alternativ til abort, seier Ingebrigt S. Sørfonn
