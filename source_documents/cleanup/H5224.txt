
Feministbrev 12. oktober 2001
Vi trenger flere kvinner i næringslivet både som bedriftseiere og i styreposisjoner. Undersøkelser viser at kvinner er bedre enn menn til å motivere andre, skape gode kommunikasjonsforhold, produsere arbeid av høy kvalitet og lytte til andre. Dette er egenskaper som er viktig for fremtidens ledere og for nærings- og bedriftsutviklingen, skriver Britt Schultz, statssekretær i Nærings- og Handelsdepartementet, i feministbrev 12. oktober 2001.
Kjære feminist!
I Norge er det tre ganger så mange menn som kvinner som starter egen bedrift. I land som USA og Canada er veksten i antall kvinne-eide bedrifter større enn veksten i nyetableringer generelt. Det ligger derfor en stor utfordring å få flere kvinner på banen for å skape nye og nødvendige arbeidsplasser her i landet.
Når jeg har spurt kvinne-gründerere om hvorfor der er så få kvinne-eide bedrifter, og hva som må til for at skal bli flere, svares det bl.a: "kvinner er mer redde enn menn for å ta risiko" - "det er slitet som ligger i å skaffe finansiering" - "forholdene må legges til rette for å få tak i kapital, for eksempel styrke offentlige instanser til nyskaping"
En nylig publisert OECD-undersøkelse viser at hovedutfordringen for kvinnlige nyetablerere er mangel på finansiering generelt, og risikokapital spesielt. Det er derfor viktig å sette fokus på virkemiddelapparatets rolle i forhold til kvinners næringsrettede interesser.
Statens Nærings- og Distriktsutviklingsfond (SND) er et virkemiddel som er helt sentral i denne sammenheng. I SND-meldingen som ble behandlet i Stortinget i juni ble det lagt opp til en forsterket satsing på gründervirksomhet og bedre finansieringsordninger. Kjønnsperspektivet skal integreres i hele virksomheten i SND og kvinne-etablerere skal særlig tilgodesees innenfor lavrisiko-ordningen, men enda viktigere er det at kvinners næringsrettete behov skal være en del av vurderingen for alle SNDs virkemidler. Også investeringsselskapet SND Invest skal ha en viktig rolle som finansieringskilde for kvinne-etablerere.
Vi trenger flere kvinner i næringslivet både som bedriftseiere og i styreposisjoner. Undersøkelser viser at kvinner er bedre enn menn til å motivere andre, skape gode kommunikasjonsforhold, produsere arbeid av høy kvalitet og lytte til andre. Dette er egenskaper som er viktig for fremtidens ledere og for nærings- og bedriftsutviklingen.
Det er ikke tvil om at det må ulike virkemidler til for å få en ønsket utvikling på dette området. Spørsmålet nå er hva som vil skje hvis Høyre får gjennomslag for sine kutt på 1,2 milliarder til nyskaping i næringslivet. Dette vil ramme SND spesielt, og vil i realiteten være en rasering av de offentlige virkemidlene rettet mot næringsetablering og nyskaping i distriktene. Hvem som rammes først er ikke vanskelig å gjette - jo nettopp: kvinner. En slik politikk må derfor bekjempes.
Vennlig hilsen
Britt Schultz
