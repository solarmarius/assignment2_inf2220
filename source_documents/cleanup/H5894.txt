
7.5.2002
Av stortingsrepresentant Inger Enger, Senterpartiet
NORDRE LAND OG VANG MISTER KRAFTSKATT
Da kommunene i sin tid aksepterte kraftutbygging i sine vassdrag, var det fordi kommunene ble lovet betydelige skatteinntekter. Som følge av nye regler for verdsetting av kraftanlegg har kommunene fått redusert sin eiendomsskatt fra 1200 millioner kroner i 2000 til 900 millioner i 2001. Den økte netto i kraftselskapene gir om lag 85 millioner i ekstra inntektsskatt til Staten, og en gevinst til kraftselskapenes eiere på 215 millioner. Staten og byene eier mest av kraftselskapene. Da de nye reglene ble vedtatt, forventet Finansdepartementet at kommunenes tap ville bli om lag halvparten av det man nå ser. Stortinget fikk beskjed om dette, og vedtok for ett år tilbake å gi 25 millioner kroner som en kompensasjon til de kommuner som hadde tapt mest. Nordre Land og Vang hører med blant disse. Kompensasjonen ble ikke foreslått videreført av Samarbeids-regjeringen verken før jul eller nå i Revidert Nasjonalbudsjett. Mange henvendelser til Finansdepartementet med grundig dokumentasjon har ikke ført fram. Statsråd Foss mener at disse kommunene får smøre seg med tålmodighet i håp om at strømprisen fortsetter å stige. Hvordan de skal kunne finansiere skole, barnehage og eldreomsorg, sier ikke Foss noe om. Senterpartiet foreslo for ett år tilbake 100 millioner i kompensasjon for å bøte på den reduserte eiendomsskatten. Dermed ville Staten betale ut like mye som den nye inntektsposten, og ingen kommune ville få over 15% reduksjon i denne skatten som man hadde grunn til å tro var en trygg inntekt fra storsamfunnet fordi man ga fra seg fossekrafta. Når det ennå ikke er sikret den nødvendige kompensasjon, er det for di Venstre og Kristelig Folkeparti ikke mener det samme som i fjor. Senterpartiet vil arbeide for at Stortinget likevel vedtar minst den samme kompensasjon som i fjor. Når evalueringen av den nye eiendomsskatten skal skje senere i år, forventer vi at partiene vedtar en garanti mot tap i denne type inntekter.
