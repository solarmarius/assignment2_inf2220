
tirsdag 27. mars 2001 12:46:21
Gunnar Kvassheim (Venstre):
Gjennomslag for Venstres forslag om åpne høringer
Venstres nestleder Gunnar Kvassheim er godt fornøyd med at utvalget som skal utrede Stortingets kontrollfunksjon har anbefalt at ordningen med åpne høringer i komiteene skal gjøres permanent. Utvalgets flertall støtter også Venstres forslag om en speilvending av regelverket slik at komite- høringene i utgangspunktet skal være åpne, så sant det ikke treffes særskilt beslutning om lukking. Venstre fremmet et privat forslag om dette i desember.
Gunnar Kvassheim mener dette vil innebære en stor forbedring av åpenheten i Stortinget, og gi offentligheten bedre mulighet til å følge Stortingets arbeid. Han mener det er positivt at Arbeiderpartiet nå går inn for økt åpenhet. - Ap har ikke akkurat tradisjon for å være et åpenhetsparti tidligere, sier Kvassheim. - Desto mer gledelig er det at de nå støtter våre åpenhetsforslag. Han er derimot skuffet over Høyre som utgjør det mindretall i utvalget som går mot å speilvende prinsippet for åpne høringer. - Det er utforståelig at et parti som Høyre ikke er med på dette viktige forslaget for å styrke åpenheten i Stortinget, sier Gunnar Kvassheim.
