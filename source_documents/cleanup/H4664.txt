
26. november 1999
Karl Eirik Schjøtt-Pedersen
Regjeringen må vite hva den vil
- Vi har fått et budsjettopplegg som langt fra oppfyller alle Arbeiderpartiets ønsker, men som likevel klart dreier budsjettet i riktig retning. Skatteopplegget endres slik at de med høyest inntekt må betale mer. Det gis særskilt skattelette for de med lav lønn. Gjeninnføring av rett til sykelønn for de lavest lønnede, flere barnehageplasser, lavere foreldrebetaling i barnehage og skolefritidsordning. Det blir en sterk satsing på utdanning, flere studentboliger og en ny utlånsordning for skolebøker i videregående skole. Vi får en mer aktiv politikk for å skape næringsutvikling og for å gi tilbud til de som er arbeidsledige, og kommunenes økonomi styrkes med 1 milliard kroner, hvorav 650 mill. i frie midler. Dette er en annen kurs enn fjorårets budsjettforlik. Det er en kurs for mer rettferdig fordeling. Det sa stortingsrepresentant Karl Eirik Schjøtt-Pedersen i Stortingets finansdebatt i dag. Og han understreket det videre det sterke behovet for politiske handlekraft i landet.
- Jeg har merket meg at Senterpartiets leder og stedfortreder for statsministeren, Odd Roger Enoksen, har uttalt at En del av de viktigste oppgavene i samfunnet må finne sin løsning i samarbeidet mellom Arbeiderpartiet og sentrum (Dagsavisen 10.02.99). Han nevner bl.a. fordelingspolitikken som et viktig eksempel, slik også Senterpartiets parlamentariske leder gjorde i debatten tidligere i dag. Men rett etter Enoksens uttalelser ilte Venstres parlamentariske leder Gunnar Kvassheim til og sa at det er like naturlig å samarbeide med Høyre og Frp (Stav.Aft. 11.02.99) Og, det har jo vært gjennomgangstonen , også fra statsministerens side. I dagens debatt ble statsministeren utfordret av SVs Kristin Halvorsen om hvilke mål og visjoner Regjeringen har utover å sitte i kontorene. Det første statsministeren pekte på var behovet for internasjonal bistand og solidaritet. Ja, er det med Høyre og Fremskrittspartiet statsministeren vil styrke bistandsbudsjettet? Eller med Arbeiderpartiet? Det neste statsministeren framhevet var behovet for menneskelige relasjoner og etiske holdninger. Er det med Fremskrittspartiet regjeringen vil bygge verdier? Eller med Arbeiderpartiet? Regjeringen må vite hva den vil. Det er veldig vanskelig å ri to hester samtidig. Man kan lett forskreve seg! Det er behov for politiske allianser som kan skape flertall for en helhetlig og handlekraftig politikk. Den politiske unntakstilstand som nå preger landet bidrar dessverre ikke til handlekraft. Vi ser at Regjeringen søker etter flertall, og bøyer seg som siv i vinden slik vi så i fjorårets budsjettforlik. Og, slik må det kanskje være hvis en regjering med støtte fra en fjerdedel av Stortinget skal kunne sitte ved makten. Men landet trenger handlekraft. Vi står foran store politiske utfordringer om blant annet hvordan statens petroleumsinteresser skal forvaltes i framtida og hvordan pensjonsordningene sikres skal sikres, sa han blant annet.
