
Tirsdag 24. mars 1992
Kontantstøtten behandles neste uke:
NÆRSYNT Å AVVISE FORSLAGET, SIER SOLVEIG SOLLIE
Det er nærsynt å sette forslaget om kontantstøtte til småbarnsforeldre opp mot barnehageutbygging, og avviser det på dette grunnlaget, slik flertallet i forbruker- og administrasjonskomiteen i Stortinget gjør i sin innstilling. Det sier stortings-representant Solveig Sollie (KrF, Telemark), en av de tre KrF-representantene som står bak forslaget om kontantstøtte. Tirsdag 31. mars behandles innstillingen i Stortinget.
-Vårt utgangspunkt for å fremme forslaget er at småbarnsforeldre skal ha en reell valg-frihet, og det er en helt gal problemstilling dersom man gir inntrykk av at dette skal gå på barnehageutbyggingens bekostning, understreker Solveig Sollie. Hun minner om at det finnes en rekke ordninger for småbarnsforeldre, men det er bare en av disse som støttes av det offentlige, og det er barnehage-alternativet. Alle andre ordninger må foreldrene betale for selv, det være seg dagmamma, praktikant eller ved at en av foreldrene velger å være hjemmearbeidende.
-Vi er positive til barnehager, men det blir for ensidig familiepolitikk dersom man bare satser på barnehager og skolefritidsordninger, sier Solveig Sollie. Hun sier det er en misforståelse dersom noen tror forslaget til kontantstøtte bare skal oppfattes som et "husmorlønn"-forslag. Det fanger opp langt flere muligheter enn det.
I sitt brev til Stortinget viste de tre forslagsstillerne til den finske "hemvårdsstød"-ordningen, og foreslo at man tok utgangspunkt i denne også i Norge.
-I Finland er det tverrpolitisk enighet om denne ordningen, og jeg er forundret over at man her i landet ikke engang tør å prøve den. Jeg må bare registrere at flertallet i forbruker- og administrasjonskomiteen rett og slett ikke har klart å fange opp signalene fra dagens småbarnsforeldre. De ønsker valgfrihet når det gjelder hva slags omsorgs-ordninger de vil ha for barna sine, sier Solveig Sollie, som likevel ser fram til en prinsippdebatt om denne saken i Stortinget.
