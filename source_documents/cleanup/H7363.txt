
Stortinget, 31. juli 2003.
- Lei av SV-populisme om arbeidsinnvandring
Venstres Stortingsgruppe
- Det er sjokkerende å høre hvor lett SV løper fra sine prinsipper i spørsmålet om arbeidsinnvandring, sier Venstres parlamentariske leder, Trine Skei Grande. Hun reagerer sterkt på Heikki Holmås som på TV2-nyhetene 30. juli gikk ut mot arbeidsinnvandring "for innvandrernes skyld". ­ Dette er dobbeltmoral og reinspikka populisme, fortsetter Skei Grande.
Venstre går mot EØS-overgangsordninger
For Venstre er det uaktuelt at det innføres overgangsordninger for arbeidsinnvandrere fra de nye EU-medlemslandene i Sentral- og Øst-Europa når EØS utvides. Dette går i mot alle våre prinsipper og holdninger, sier Skei Grande. Økt arbeidsinnvandring vil tilføre det norske samfunnet en bredere, mer mangfoldig kompetanse og vil vise at Norge ønsker et flerkulturelt, mer mangfoldig samfunn.
Samme avtaler og samme rettigheter
Vi trenger en helt annen holdning til arbeidsinnvandring dersom Norge skal få dekket behovet for arbeidskraft i årene framover. Forbigående ledighet endrer ikke dette, og med sin holdning fyrer Heikki Holmås opp under Frp-holdninger til utlendinger i Norge. Påstandene om sosial dumping faller på sin egen urimelighet. Norske regler og avtaler skal selvsagt gjelde også for utenlandske arbeidstakere. De skal selvfølgelig også ha de samme sosiale rettigheter som andre borgere, avslutter Skei Grande.
