
Dato: 9. november 2005
Utenrikspolitisk talsmann i FrP, Morten Høglund og forsvarspolitisk talsmann i FrP, Per Ove Width
- SV-dreining av norsk utenrikspolitikk
- Regjeringens redegjørelse om det norske engasjementet i Afghanistan og Irak bekrefter at vi har fått en SV-dreining på norsk utenrikspolitikk. Det sier FrPs utenrikspolitiske talsmann, Morten Høglund.
Regjeringen redegjorde i dag for Stortinget om det norske engasjementet i Afghanistan og Irak. Regjeringen ville blant annet trekke norske styrker ut av Irak og Operation Enduring Freedom i Afghanistan.
- Disse beslutningene sender gale signaler både til våre nærmeste allierte, og til de nødlidende i Irak og Afghanistan, sier Høglund.
- Det eneste gledelige er at regjeringen vil sende 3-4 F-16 jagerfly til Afghanistan for støtte til ISAF-styrkene. Dette er også med på å bedre sikkerheten for Operation Enduring Freedom gjennom økt kampflykapasitet. Norges lille, men viktige bidrag i Operation Enduring Freedom, burde uansett ha vært videreført for å trygge forholdene for befolkningen i Afghanistan, sier Høglund.
FrPs forsvarspolitiske talsmann, Per Ove Width, mener regjeringen ikke er villig til å bidra til utbedring av sikkerhetssituasjonen i Irak. - Regjeringen slår fast at situasjonen i Irak fortsatt er vanskelig, at sikkerhetssituasjonen er ustabil og at voldelige angrep mot irakiske myndigheter og utenlandsk tilstedeværelse fortsetter med uforminsket kraft. At man da velger å trekke norske offiserer ut av Irak, er en gedigen selvmotsigelse.
- Det er tydelig at det er Arbeiderpartiet som har levert situasjonsbeskrivelsen, mens det er SV som har diktert hva regjeringen skal gjøre, avslutter Høglund.
