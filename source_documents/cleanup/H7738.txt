
2003-2007
Sel FrP
Sel FrP - for folk flest
Sel og Heidal Fremskrittspartis hovedprioriteringer kommende periode:
 Sel og Heidal Frp vil bedre kommuneøkonomien ved å redusere kommuneadministrasjonen. Dette vil vi blant annet oppnå ved å konkurranseutsette kommunale tjenester der dette vil gi en gevinst. Vi anser at Ap har benyttet sin lange fartstid i kommunen til urettmessig å besette de fleste nøkkelposisjoner i administrasjonen med egne folk - partiboka har vært viktigere enn faglige kvalifikasjoner. Dette har ført til at kompetansenivået i kommunen ikke er hva det burde være, og det går igjen utover tjenesteyting i kommunen. Dette ønsker Fremskrittspartiet å gjøre noe med. (1)
 De kommunale avgiftene i Sel er de høyeste i hele regionen. Dette mener vi skyldes dårlig ressursutnyttelse og dårlig organisering av kommuneadministrasjonen blant annet med omfattende bruk av etatsjefer/mellomlederstillinger. (2)
 Sel og Heidal Frp ønsker å konkurranseutsette tjenester innenfor helse - og omsorgssektoren. Med dette mener vi at private med fordel kan drifte tjenesten. Finansieringsansvaret skal fortsatt ligge hos det offentlige. For oss er det likegyldig om det er det offentlige eller private som driver en tjeneste, så lenge kvaliteten er god og brukeren selv kan velge hvor man ønsker å bli behandlet. Pengene skal følge brukeren når det gjelder helse og eldreomsorg, HVPU og skoler. Alle arbeidstakere som ønsker det må også tilbys full stilling. Det er uverdig at unge i etableringsfasen skal tilbys små prosentstillinger som det ikke er mulig å leve av når det er så mange udekkede behov innen pleie/omsorg og barnehager. (3)
 Sel og Heidal Frp ønsker å styrke næringslivet i Sel, men vi er opptatt av at dette skal skje på næringslivets egne premisser, og ikke ved kommunalt formynderi. Kostnader for kommunale stillinger som er beskjeftiget med næringsutvikling er bortkastede midler, og disse stillingene må nedlegges. Vi vil arbeide mot Frp - sentralt for å opprettholde en differensiert arbeidsgiveravgift, da vi mener avviklingen av denne kan få katastrofale følger for næringslivet i Sel. (4)
 Vi anser grendeskolene som selve «limet» i lokalsamfunnet. Sel og Heidal Frp ønsker å bevare en desentralisert skolestruktur og vil opprettholde grendeskolene. Private skoler skal likestilles med de offentlige når det gjelder offentlig støtte. Skolene skal ha selvstyre og pengene skal følge eleven. Vi vil ha omkamp om nedleggelsen av skolen på Sjoa. (5)
 Støtte til kultur og fritid skal skje direkte gjennom frivillige lag og organisasjoner. Sel og Heidal Frp ønsker ikke å bruke opp offentlige midler på kommunalt heltidsansatte kulturmedarbeidere. (6)
 Sel og Heidal Frp ønsker en restriktiv innvandringspolitikk. Kommunen skal yte nødvendig bistand og oppmuntre til tilbakereiser når forholdene i flyktningens hjemland tilsier at dette er mulig. Det må ikke komme flere asylsøkere og flyktninger til Sel enn at de kan integreres i kommunen. Vi er prinsipielt mot asylmottak i Sel, da vi mener dette kan skape problemer i en liten kommune. Det bør i så fall avholdes folkeavstemning for å avgjøre om det skal opprettes asylmottak eller ei. (7)
 Sel og Heidal Frp ønsker å se på mulighetene for kraftutbygging, ENØK-arbeid og lavere strømpriser. Å henvise folk til sosialkontoret for å greie helt nødvendige strømutgifter, slik det er blitt gjort vinteren 2002/2003, er uverdig. (8)
Tall angitt i parentes ovenfor referer til punkter 1 -
8 i et mer omfattende og detaljert program vi har
utarbeidet, og som du vil motta ved henvendelse til
oss.
Vi vil gjøre Sel til en JA-kommune
