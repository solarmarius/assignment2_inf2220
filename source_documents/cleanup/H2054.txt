
Fredag 28. august 1992
Kjell Magne Bondevik i Skibotn:
Rom for ulike syn på EØS
Norsk politisk debatt i dag er nesten totalt dominert av Europa-politikken. Men det ville være galt dersom disse spørsmålene skulle være de eneste som fanger interesse og avgjør folks partivalg. EØS-avtalens skjebne vil jo være avgjort et år før neste stortingsvalg, og spørsmål om EF-medlemskap skal avgjøres direkte av folket i en avstemning. Det sa Kristelig Folkepartis leder Kjell Magne Bondevik i et foredrag i Skibotn i Troms fredag.
-Når det gjelder EØS, er det ulike syn i Kristelig Folkeparti. Det respekterer vi og gir rom for. Jeg ser også minuser ved en slik avtale, men disse må veies mot fordelene. Disse er for meg og flertallet i stortingsgruppa blitt de sterkeste. Dette går først og fremst på eksport-bedriftenes muligheter for å klare konkurransen og trygge arbeidsplassene, sa Kjell Magne Bondevik i sitt foredrag.
Han la ikke skjul på at er mange i Nord-Norge som ser dette annerledes, også innad i Kristelig Folkeparti. -Det har jeg forståelse for, og alle har rom for å arbeide for sitt syn innad i partiet, understreket han.
Kjell Magne Bondevik slo fast at det er et klart flertall mot EF-medlemsskap i Kristelig Folkeparti, og sa at han er nokså sikker at det bli tatt inn i partiprogrammet.
-Men også i dette spørsmålet skal det være rom for det mindretall som har et annet syn. Kristelig Folkeparti mestret denne situasjonen godt da EF-striden raste som verst for 20 år siden, og vi bør greie det nå igjen, sa Bondevik.
