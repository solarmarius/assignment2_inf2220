
06.12.02
FrP
FrP sin støtte til Statsbudsjettet 2003.
Mandag den 2/12-02 ble budsjettrammene for Statsbudsjettet 2003 vedtatt i Stortinget.
FrP fikk ikke gjennomslag for sitt primære forslag til statsbudsjett, og støttet subsidiært en fremforhandlet budsjettavtale med regjeringspartiene.
Bakgrunnen for denne subsidiere stemmegivningen var at FrP, etter forhandlinger med regjeringspartiene, hadde fått gjennomslag for en rekke forbedringer i Regjeringens forslag til Statsbudsjett for 2003.
Selv om det fortsatt er svært stor avstand mellom FrP sitt alternative budsjett og det vedtatte budsjett, er dette likevel et budsjett som beveger seg i riktig retning på rekke områder.
Budsjettforliket inneholder en rekke skatte- og avgiftslettelser, både for privatpersoner og bedrifter. Videre er det foretatt en mengde forbedringer innen helse- og sosialsektoren, bla. a. er egenandelen for medisiner på blå resept redusert fra kr. 1850,- til kr. 1350,-, samt at minstepensjonister slipper denne egenandelen. Økte bevilgninger til kommuner og samferdsel er også punkter som vi er stolt over å ha fått gjennomslag for. Helårsvirkningene av de forbedringene som trer i kraft i 2003 beløper seg til totalt 6320 millioner kroner. I tillegg til dette kommer en ytterligere opptrapping i pensjonen til gifte og samboende pensjonister fordi avtalen innebærer at avkortingen blir redusert også i 2004 og 2005.
Dersom Regjeringspartiene og FrP ikke hadde blitt enige om en slik avtale, ville dette i første omgang medført økt usikkerhet for næringslivet og deretter risiko for bla. a. nye skatte- og avgiftsøkninger. Dette fordi venstresiden da ville fått økt innflytelse på den økonomiske politikken, enten ved at venstresiden hadde inngått en budsjettavtale med regjeringspartiene eller ved at Arbeiderpartiet igjen hadde overtatt regjeringsmakten.
Et slikt scenario ville åpenbart ha vært et skritt i feil retning og medført økte utgifter for både bedrifter og private husholdninger.
FrP har ikke problemer med å forstå alle som er skuffet over at vi ikke fikk gjennomslag for mer av vårt alternative statsbudsjett, bl.a. større skatte- og avgiftslettelser. Vi ber likevel om forståelse for at vi denne gangen heller valgte å inngå forlik om et budsjett som tross alt beveger seg i riktig retning, istedenfor å stå kompromissløst på en linje som dessverre ville banet vei for større innflytelse til venstresiden i norsk politikk.
