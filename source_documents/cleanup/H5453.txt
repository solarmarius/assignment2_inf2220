
11. januar
Bror Yngve Rahm (KrF), leder av Energi og Miljøkomiteen:
-Et mer miljøvennlig Snøhvit
-Jeg er glad for at Kristelig Folkeparti har bidratt til å få et mer miljøvennlig fokus på utbyggingen av Snøhvitfeltet. Det har lenge vært klart at et flertall på Stortinget ønsker en slik utbygging, og KrF har derfor arbeidet for at dette skal skje på en skånsom måte for naturen. Det har vi nå lykkes med, sier Rahm, miljøpolitisk talsmann i KrF og leder av Energi- og Miljøkomiteen på Stortinget.
I regjeringserklæringen fra Sem blir det slått fast at Samarbeidsregjeringen ikke vil gå inn for oljeutvinning i Barentshavet. Samarbeidspartiene åpnet derimot for gassutvinning. Samtidig går regjeringen inn for en konsekvensutredning av helårig petroleumsvirksomhet i Barentshavet.
Rahm er spesielt fornøyd med følgende miljøpunkter i dagens forslag fra Samarbeidsregjeringen:
-Det vil ikke bli noen utvinning av oljen på feltet. Snøhvit skal være et rent naturgassprosjekt.
-Utbyggingen skal skje ved hjelp av best tilgjengelig miljøvennlig teknologi
-Regjeringen forutsetter at operatørene i fremtiden tilstreber å benytte utslippsreduserende teknologi, som kan bidra til ytterligere reduksjon av klimagasser og Nox. Dette er det tatt hensyn til i utbyggingsplanen.
-Utbyggeren skal også, i nært samarbeid med myndighetene, vurdere om det er grunnlag for et pilotanlegg for rensing av CO2 på Snøhvit. Utbygger pålegges å minimere virksomhet som kan øke risikoen for akuttutslipp.
-Energianlegget på land skal konsekvensutredes av Miljøverndepartementet og en eventuell utslippstillatelse må komme fra Statens Forurensingstilsyn etter normale saksbehandlingdrutiner.
