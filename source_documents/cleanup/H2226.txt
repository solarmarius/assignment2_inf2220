
Onsdag 16. juni 1993
Stortingsrepresentant Borghild Røyseland (KrF):
HAR TRYGDEOPPGJØRET SKJEDD PÅ SVIKTENDE PREMISSER?
-Jeg mener det er grunn til å spørre om trygdeoppgjøret ville gått så glatt igjennom som det gjorde dersom pensjonistorganisasjonene hadde visst at regjeringen ikke hadde tenkt å følge opp forpliktelsen Stortinget påla den ved behandlingen av stats-budsjettet når det gjelder forskjellsbehandlingen av gifte og samboende pensjonister. Det sa Kristelig Folkepartis sosialpolitiske talskvinne Borghild Røyseland da Stor-tinget behandlet trygdeoppgjøret onsdag.
Borghild Røyseland viste til at da trygdeoppgjøret ble undertegnet om kvelden 6. mai, hadde pensjonistorganisasjonene grunn til å tro at denne saken ville bli fulgt opp i proposisjonen til Revidert Nasjonalbudsjett når den ble lagt fram 14. mai.
-Men da Revidert Nasjonalbudsjett ble lagt fram, kunne alle og enhver konstatere at regjeringen ikke hadde innfridd den forpliktelsen Stortinget hadde gitt, sa Borghild Røyseland, som minnet om at det er pensjonistene selv som krever at det må bli slutt på den økonomiske diskrimineringen av gifte pensjonister i forhold til pensjonister som er samboende. Spørsmålet sto da også høyt på dagsorden under Pensjonistforbundets landsmøte nylig.
Borghild Røyseland sa at hun så med interesse fram til hvordan Arbeiderpartiet, Høyre og Senterpartiet nå vil møte pensjonistene og forsvare det løftebruddet de her har vært med på å legitimere.
-Kristelig Folkeparti har kjempet for å oppheve den økonomiske diskrimineringen av gifte pensjonister i forhold til samboende pensjonister i årevis. Vi vil ikke svikte i denne saken, men stå på pensjonistenes side og kjempe videre, sa Borghild Røyseland i Stortinget onsdag.
