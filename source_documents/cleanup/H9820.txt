
Dato: 02. januar 2006
Stortingsrepresentant Ketil Solvik-Olsen, (FrP), leder energi- og miljø fraksjonen
FrP er bekymret for høye elpriser: Norge trenger en energipolitisk handlingsplan
- Høye elpriser samtidig som vannmagasinene renner over av vann er tegn på store mangler i dagens energipolitikk, sier stortingsrepresentant Ketil Solvik-Olsen. FrP ønsker en melding om Rikets energitilstand fra Regjeringen.
- CO2-kvotesystemet som Stortinget innførte i fjor gir en gjennomsnittshusholdning 2000 kroner i årlig økt strømregning. El-avgiften på over 10 øre/kWh gir en like stor ekstraregning. Det er politisk mulig å gjøre noe med dagens høye strømpriser, men viljen mangler, sier Solvik-Olsen. Han tok opp problemstillingen med Energiministeren rett før jul, men fikk et innholdsløs svar.
- FrP ønsker vi å evaluere ordningen med CO2-kvoter, samt redusere elavgiften. I tillegg ønsker vi økt utbygging av ny kraftproduksjon, spesielt småkraft og gasskraft. Dette vil bidra til å presse strømprisene nedover. Disse tiltakene vil gi både kortsiktige og langsiktige reduksjoner i kraftprisen, påpeker Solvik-Olsen.
- De relativt høye kraftprisene viser at situasjonen i kraftmarkedet ikke er tilfredsstillende. I tillegg har Statnett nylig signalisert frykt for kraftkrise i 2010, og har krever tiltak. Jeg etterlyser tydelige svar om hvilke tiltak Regjeringen vil iverksette for å sikre ny produksjon til akseptable priser, sier Solvik-Olsen.
Han mener Soria Moria erklæringen ikke gir noen konkrete løsninger, men kun dekker over interne stridigheter i Regjeringen.
- Dessverre fører Regjeringens interne uenighet til at lite blir gjort. De krangler åpenlyst om rammebetingelser for vann- og gasskraft, og vil ikke forplikte seg hva gjelder strøm- og gassnettet heller. En melding om Rikets Energitilstand må til for å avklare mer om energipolitikkens reelle innhold. Vi kan ikke sette energibehovet i 2006 på vent mens Regjeringen sitter og grubler, avslutter Ketil Solvik-Olsen
