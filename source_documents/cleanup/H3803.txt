
13.3.98
Morten Lund,
OM PIVCOs EL-BILPROSJEKT I SPØRRETIMEN
Meldinger den senere tid tyder på at det trengs initiativ fra myndighetene for å sikre at dette pioner-prosjektet blir realisert. I spørsmål til næringsministeren retter jeg oppmerksomheten mot mulighetene for finansiell bistand for å føre et slikt stort prosjekt helt fram til ordinær drift.
I spørsmål til miljøvernministeren ber jeg om opplysninger om tiltak for å stimulere til at elektriske biler skal komme i alminnelig bruk i Norge. Tydelige signaler om slike tiltak fra myndighetene vil gjøre det langt lettere å skaffe privat kapital til dette prosjektet.
Jeg mener det må være en selvfølge at et slikt prosjekt må gis nødvendig hjelp til å komme over den siste kneiken. Bedriften har valgt å produsere i Aurskog framfor i Sverige, og den tillitserklæring må nå myndighetene svare på. Det vil være et negativt signal til andre grûndere hvis vårt nasjonale tiltaksapparat ikke gir gode nok bidrag i denne saken. På den annen side: Når vi kan utvikle og produsere en avansert og miljøvennlig bil i Norge, finnes det da grenser for hva norsk kompetanse kan greie?
Jeg mener miljøargumentene er blitt betydelig forsterket etter Kyoto. El.biler vil bli et stort produkt i hele verden. Statsministeren har deltatt på en presentasjon av PIVCOs City-bee i Thailand. Norge bør bli et foregangsland for å satse på el.biler i storbyer og tettbygde strøk.
