
ØOslo KrFs kommuneprogram 2003-2007
Politikk forankret i verdier
Kjære velger
Kristelig Folkeparti vil være med å gjøre Oslo til en enda bedre by. Vi er klare til å ta ansvar for det samfunnet og den byen vi lever i!
Vi er stolte av byen vår med alle dens gode sider. Oslo er en flott by å bo i! Samtidig står utfordringene i kø på de forskjelligste områder i samfunnet. Vi ser politisk arbeid først og fremst som en tjeneste for befolkningen. KrF bygger sin politikk på det kristne menneskesyn slik det er gitt oss i Bibelen. Religiøs tro er en helt sentral del av livet for svært mange mennesker. KrF har en grunnleggende respekt for ulike trosoppfatninger.
Som et kristendemokratisk parti forplikter vi oss på nestekjærlighet og omsorg, aller mest for de som av en eller annen grunn faller utenom eller har det vanskelig. Ut fra våre verdier har vi et forpliktende ansvar for å ta vare på skaperverket. Det er gitt oss til beste for alle mennesker, også for de som kommer etter oss. Den familiepolitikk som skal føres må sette barn og ungdom i sentrum og verne om ekteskapet som grunnpilar i samfunnet.
Byens gode sider skal bevares, men også utvikles videre til beste for både innbyggere og næringsliv. Som politisk parti ønsker vi å påvirke utviklingen og arbeide aktivt for at byen blir enda bedre å bo og arbeide i. Vi mener det er viktig at avgjørelser som gjelder mennesker skal tas så nær de det gjelder som mulig, samtidig som helheten ivaretas.
Byen, alltid byen, til jeg engang slukner brått
som en svart elektrisk lampe når dens glødetråd er gått.
Får jeg lyse litt i byen, så dens sinn blir mindre grått?
(Rudolf Nilsen)
Vi innbyr deg til å studere det kommuneprogram du nå holder i hånden. Oslo Kristelig Folkeparti vil etter beste evne arbeide for gjennomføringen av innholdet i neste valgperiode.
Oppvekst, utdanning og kultur
Barn og familie
KrF ser det som en stor samfunnsoppgave å verne og styrke familie, ekteskap og foreldrerollen. Familien er den grunnleggende enhet for fellesskap, verdiformidling, sosial læring og omsorg. Samfunnet er avhengig av familier som fungerer, og vi må derfor sikre et godt oppvekstmiljø. Foreldre må gis mulighet til å ta det ansvaret de har for barna gjennom valgfrihet i omsorgsformer. Aleneboende utgjør en viktig ressurs i samfunnet og må anerkjennes som en del av familiebegrepet. Arbeid for likeverd og likestilling mellom mann og kvinne må føres videre.
Oslo Kristelig Folkeparti vil arbeide for:
· økonomisk støtte til drift av kirkelige og offentlige familievernkontorer
· at familiekunnskap og familievern skal inngå som fast tema i etikkundervisningen på videregående skole
· tilstrekkelig antall plasser i mødre/omsorgshjem
· å støtte krisesentre
· hjelp og avlastning for familier hvor omsorgsperson eller barn er sykt
· å legge til rette for tilbud om foreldrekurs
· tilleggspensjon for aleneforeldre
Barnehager
Barnehageutbyggingen må tilpasses barnas og familienes behov og gi et differensiert tilbud. Alle som ønsker det må få tilbud om barnehageplass. De kommunale barnehagene må bygge på et kristent verdigrunnlag. Barnas og foreldrenes reelle behov skal styre balansen mellom heltids-, korttids- og familiebarnehager samt barneparker og åpne barnehager som et fleksibelt tilbud som øker valgfriheten for barnefamiliene.
Oslo Kristelig Folkeparti vil arbeide for:
· full barnehagedekning
· at private og kommunale barnehager likestilles økonomisk
· opptak som gjør det enklere med søsken i samme barnehage
· inntektsavhengige betalingssatser og søskenmoderasjon
· at barnehageutbyggingen blir prioritert i de bydeler som har lavest dekning
· at det legges til rette for møteplasser for foreldre med små barn i alle bydeler, som for eksempel åpne barnehager
· fleksibel bruk av barnehageplasser over bydelsgrensene
· behovsprøvd, gratis barnehage for alle fire- og fem-åringer i bydeler med mange minoritetsspråklige
Barnevern
Samfunnet glemmer lett barns sårbarhet. Familieoppløsning, utrygge oppvekstmiljøer, trafikk, rusmisbruk og sterkt sosialt press utsetter barn for farer og plager som man må rette oppmerksomhet mot. Barnevernet må få flere medarbeidere med minoritetsspråklig bakgrunn.
Å forebygge omsorgssvikt, mishandling og mobbing er felles oppgaver for familie, barnehage, skole og nærmiljø. Oslo KrF ønsker at helsestasjoner, skoler og barnehager trekkes mer inn i arbeidet med å lokalisere barn i faresonen, og at det legges opp til et tettere samarbeid mellom de etater som arbeider med barn. Samtidig må samarbeidet med foresatte, det forebyggende arbeidet og ettervernet i bydelene styrkes.
Oslo Kristelig Folkeparti vil arbeide for:
· å styrke barnevernet, inkludert fosterhjem og beredskapshjem for barn i krise, og gi bedre faglig hjelp og oppfølging av disse
· at barnevernet satser mer på å gi hjelp i familien og nærmiljøet, samtidig som man har et tilstrekkelig institusjonstilbud
· videre oppfølging av hjelp til gatebarn og unge rusmisbrukere
· å sikre flere trygge områder for lek og utfoldelse
· å videreutvikle tiltak rettet mot barn i hjemmet for å forebygge institusjonsplasseringer. Oppretting av familieteam er et nyttig redskap for dette.
Ungdom
Ungdom er en viktig ressurs som må lyttes til. Samtidig er ungdomstiden en avgjørende "dannelsestid" hvor behovene for tilhørighet og trygghet er avgjørende. Kommunen kan i samarbeid med frivillige organisasjoner bidra til å legge forholdene til rette for en god ungdomstid.
Oslo Kristelig Folkeparti vil arbeide for:
· at ungdom gis mulighet til enten skoleplass eller arbeid
· gode ungdomstilbud, særlig rusfrie, både i sentrum og i bydelene
· flere utleieboliger, spesielt for yngre i etableringsfasen
· at kommunen bidrar til at det etableres flere familieleiligheter for studenter
· at ungdommens bystyre selv får fordele 1 million kroner til ungdomstiltak i løpet av perioden. Dette må være en tilleggsbevilgning og ikke gå ut over ordinære tilskudd til frivillige organisasjoner.
· stimulering av frivillig innsats i ulike foreninger og idrettslag gjennom økonomisk støtte
Læring og trivsel
Skolens kristne verdigrunnlag må prege den praktiske hverdag gjennom å gi elevene holdninger og fremheve verdispørsmål. Nest etter hjemmet er skolen samfunnets mest grunnleggende oppdragerinstitusjon. Det er viktig at foreldrene har rett til å velge skoler som bygger på ulike idégrunnlag og pedagogiske alternativer.
Det blir stilt store krav til skolen, både med hensyn til kunnskaps- og verdiformidling og omsorg. I tillegg til å kvalifisere for utdanning, skal skolen bidra til elevenes lærelyst og sette dem i stand til å bli aktive deltakere i samfunns- og arbeidsliv. Skolens viktigste oppgave er å gi elevene kunnskap. Dette må skje i et miljø som fremmer lærelysten og gjør elevene aktiv i egen læring. Elevene må få et undervisningstilbud tilpasset den enkeltes evnemessige, sosiale og kulturelle forutsetninger. Skolene må gis stor grad av frihet til å nå lærekrav. Det skal være null-toleranse i forhold til mobbing i skolen.
Oslo-elevene må sikres basiskunnskap innenfor datateknologi, som forbereder dem på det IKT-samfunnet de er en del av, og like muligheter til slik kunnskap. I denne sammenheng må det satses både på utstyr og kompetanseheving hos lærerne, slik at IKT kan bli en viktig del av basiskunnskapen som verktøy i elevenes læring.
Gode lærere er skolens viktigste ressurs. Etterutdanning og tilfredsstillende arbeidsforhold på skolene er viktige forutsetninger for dette.
Skolehelsetjenesten og PP-tjenesten er viktige støttefunksjoner for skolen. Sykdoms-, lærings- og atferdsproblemer må avdekkes på et tidlig stadium for å kunne sette inn hjelp og støttetiltak og forebygge større problemer for både elev og skole.
Det bør legges til rette for elevbedrifter, slik at elevene kan få praktiske erfaringer og i den sammenheng bruke nærmiljøet aktivt som læringsmiljø. Samarbeid mellom skole, nærmiljø og næringsliv bør videreutvikles og bidra til lokal skoleundervisning.
Oslo Kristelig Folkeparti vil arbeide for:
· at skolen med utgangspunkt i sin kristne målsetting lærer barn og unge å reflektere etisk, slik at de blir i stand til å ta ansvar for seg selv, sin familie og samfunnet
· at samarbeidet mellom hjem og skole utvides gjennom forpliktende ordninger
· at private skoler som tilfredsstiller lovens krav får økonomisk støtte tilnærmet det en elev koster i Oslo-skolen og får de tilbud om helsetjeneste som kommunehelsetjenesteloven tilsier
· at skolebygg utformes for fleksibel utnyttelse og gjøres tilgjengelig for funksjonshemmede
· at skolen intensiverer kampen mot rasisme og vold og forpliktes på en tverretatlig forebyggende handlingsplan mot vold i skolen
· nulltoleranse mot mobbing i skolen
· en god skolehelsetjeneste
· at inneklimaet i skolene bedres
· fortsatt rehabilitering av Oslo-skolen og tilstrekkelige avsetninger til løpende vedlikehold
Grunnskolen
KrF ønsker å legge til rette for et trygt og godt læringsmiljø. Oslo-skolene er generelt store, og dette medfører krevende læringsmiljø. Økt voksenkontakt også i skolen er viktig for barns selvfølelse og opplevelse av egen verdi. Ved å gi elevene en trygg og solid start legger man samtidig et avgjørende grunnlag som kan forebygge senere problemer.
Oslo Kristelig Folkeparti vil arbeide for:
· økt innsats for å bedre skrive- og leseferdigheten blant elevene
· at kommunen gir morsmålsundervisning når dette er nødvendig for norskopplæringen
· at flere språk, for eksempel fremmedspråklige morsmål, gis som valgfag i ungdomsskolen
· å gi tilpasset opplæring for elever med særskilte behov - også ved bruk av spesialskoler og spesialklasser
· å videreutvikle "den kulturelle skolesekken" slik at alle grunnskolebarn i Oslo får et godt kulturtilbud i skolens regi
· at undervisning om skadevirkninger ved bruk av alkohol, tobakk og narkotika styrkes på barnetrinnet. Det bør rettes oppmerksomhet mot det positive ved rusfri og aktiv livsstil.
· at skolefritidsordningen skal være en frivillig ordning og ikke utvikles til en pedagogisk del av skoletilbudet i småskolen
· å videreutvikle selvstyrte skoler med foreldrerepresentasjon i styret
· at samarbeidet mellom grunnskole og bydel styrkes
Videregående skole
En god videregående skole gir kompetanse, fremmer læring og motiverer til innsats. Elevene må få større innflytelse i utformingen av skolehverdagen og sikres mulighet til å velge faglig fordypning ut fra evner, anlegg og interesser. Reform 94 må endres med mindre vekt på teori slik at "teori-trette" elever ikke faller utenfor.
Det bør skje en kontinuerlig evaluering av undervisningens innhold og organisering, og elevene må øves opp til å evaluere både egen innsats og undervisningen de tar del i. Skolenes resultater kan offentliggjøres, men uten at resultatene individualiseres. Samtidig må skolene evalueres på et bredere grunnlag enn bare karakterer.
Oslo Kristelig Folkeparti vil arbeide for:
· at både bostedsadresse og karakterer skal telle ved opptak til videregående skole
· at det fokuseres på realfagene og et andre fremmedspråk for å bidra til å bedre landets konkurranseevne
· utvikling av fag som imøtekommer fremtidige behov i arbeidslivet
· at Oslo kommune tilbyr flere lærlingeplasser
· at internasjonale forhold i større grad blir en del av undervisningen
· at utvekslingsprogram med skoler i andre land videreutvikles
· fortsatt skolebokstipend
Livslang læring
Behovet for omskolering, tilleggsutdanning, etterutdanning og voksenopplæring er økende i takt med stadig raskere omskiftninger i teknologi og samfunn. Oslo kommune må legge forholdene til rette slik at etterutdanning og kompetanseheving kan tilbys ansatte i kommunen og på denne måten gjøre det attraktivt å være ansatt i kommunen. Slik kan kommunen sikre større stabilitet i arbeidsstokken, samtidig som kompetansen som allerede besittes hos kommunens ansatte bedre kan utnyttes og utvikles. Med tanke på rekruttering til fagområder med dårlig dekning av fagpersonale bør kommunen utvikle kurs- og utdanningsopplegg eller inngå kontrakter om undervisningsopplegg med utdanningsinstitusjoner. På denne måten kan kommunen selv utdanne mennesker til aktuelle arbeidsoppgaver og i større grad kunne dekke sitt behov for fagpersonale.
Oslo kommune er ansvarlig for en god språkopplæring for minoritetspråklige. Å beherske språket er nødvendig for å fungere i arbeidsliv og samfunn. Ikke alle har lese- og skriveferdigheter fra sine hjemland, noe som er nødvendig for å kunne tilpasse seg i vårt samfunn. Norskundervisningen bør være obligatorisk.
Oslo Kristelig Folkeparti vil arbeide for:
· at Oslo kommune skal tilby alle innvandrere norskundervisning der norsk kultur og historie kommer i tillegg til språkundervisningen
· at språkopplæringen skal være nivåbasert
· at det særlig tas sikte på å bedre innvandrerkvinnenes situasjon, med bl.a. bedre mulighet for norskopplæring, barnepass i tilknytning til undervisning, lønnet arbeid og bedret sosial kontakt
· bedre tilbud til pensjonister når det gjelder IKT-opplæring
Kultur
Kunst og kultur er en betydningsfull faktor i byens og innbyggernes liv. Storbyen inneholder et utall arenaer for formidling av ulike typer kultur til så vel brede som smale grupper, og den mangesidige kulturelle virksomheten representerer i seg selv en verdi. Kunst og kultur spiller dessuten en vesentlig rolle for helse og livskvalitet, både for publikum og deltakere. For barn og unge vil en god kultur- og musikkskole stimulere nysgjerrigheten og behovet for selv å være en deltaker i det kulturelle mangfold.
KrF ønsker å sikre mangfoldet i byens kulturliv. Dette innebærer et ansvar både overfor brede grupper og de spesielt interesserte. Forholdene må legges til rette for så vel den profesjonelle kunsten som amatørvirksomhet og fritidsaktivitetene i nærmiljøet.
Det er det offentliges ansvar å tilrettelegge forholdene for ulike kulturelle aktiviteter og kunstneriske uttrykksformer og drive offentlige kulturinstitusjoner. Staten har et spesielt ansvar for de store kulturinstitusjonene i Oslo. Kommunen bør påvirke staten til å påta seg et ytterligere ansvar for institusjoner og tiltak som er av nasjonal eller internasjonal karakter og som ikke primært er rettet mot byens egne innbyggere.
Kulturarbeidet i nærmiljøet og bydelene har høy prioritet. Det frivillige kulturarbeidet bør stimuleres slik at lokalt engasjement sikres og utvikles. Bibliotekene har en verdifull oppgave som informasjons- og kunnskapskilde og bør være et tilbud i bydelene.
Den estetiske utforming av våre omgivelser påvirker atferd og trivsel. Oslo KrF går inn for en sterkere vektlegging av estetiske kvaliteter ved planlegging av nye og rehabilitering av eldre anlegg. Tiltak som fremmer god arkitektur bør støttes og arkitektoniske og kulturhistoriske anlegg bevares, herunder gjenværende gårdsbruk.
Det er viktig å vektlegge kirken som kulturbærer i en moderne storby. Kirken har fått en fornyet rolle som kulturinstitusjon, blant annet når det gjelder konsertvirksomhet. Det ligger et vesentlig potensiale i Oslo-menighetenes virksomhet når det gjelder kulturell innsats og kulturarbeid, inklusiv tverrkulturell kontakt.
Oslo Kristelig Folkeparti vil arbeide for:
· at både det profesjonelle kulturlivet og amatøraktiviteter sikres gode vilkår og vekstmuligheter
· at det i bydelene stimuleres til kulturaktiviteter som fremmer egenaktivitet og sosial kontakt
· at kirkens oppgave og medvirkning i kulturarbeidet sikres
· at spesielle kirkebygg, som Oslo domkirke, gis status som kulturbygg
· at det avsettes tilstrekkelige midler til vedlikehold av Oslos kulturinstitusjoner
· at Deichmanske bibliotek får nytt hovedbibliotek på Vestbanen
· at det utvikles økonomiske virkemidler for bevaringsverdige eiendommer
· at middelalderbyen i Gamle Oslo gjenskapes
· at Oslo blir europeisk kulturby
· en god kultur- og musikkskole
· at Vigelandsparken opprustes
Kirke og menighetsliv
Den norske kirke og de kristelige organisasjonene, frikirkene og frimenighetene spiller en viktig rolle i samfunnet. Disse gjør en omfattende frivillig innsats av stor verdi når det gjelder å bygge fellesskap i storbyen. Kirken spiller en vesentlig rolle for mange mennesker som søker etter forankring, verdier, omsorg og fellesskap.
Kirken og organisasjonene driver et omfattende frivillig arbeid som utføres i Oslo, både innenfor kulturområdet, det frivillige barne- og ungdomsarbeidet og i det sosiale og diakonale arbeidet.
Kirkens hovedoppgave er de kirkelige handlinger og tjenester. Selv om den nye kirkeloven har gjort kirken mer selvstendig, har kommunen fortsatt ansvar for å sørge for tilstrekkelige driftsmidler.
Oslo Kristelig Folkeparti vil arbeide for:
· at samarbeidet mellom kirkesamfunnene, de kristelige organisasjonene og kommunen bygges ut og styrkes, blant annet ved etablering av kontaktforum som tar opp aktuelle saker
· at Den norske kirke blir tilført ressurser slik at den kan utføre sine oppgaver
· at det gis tilstrekkelig midler til vedlikehold av kirkebygninger, kunstnerisk utsmykning og orgler/musikkinstrumenter
· at frikirkene får den kommunale støtte som de har krav på
· at det gis økte driftsmidler til menighetenes sosiale og kulturelle arbeid og at det fortsatt bevilges én million kroner årlig til det diakonale arbeidet Oslos menigheter utfører
· at det ved planlegging av nye boligområder avsettes areal til kirke- og forsamlingshus
· at kirken trekkes med i samarbeid om byutviklingsspørsmål
Den flerkulturelle byen
Alle mennesker har samme verdi. Dette forplikter KrF til å føre en politikk som i størst mulig grad klarer å forene enkeltmenneskers behov og rettigheter med de krav samfunnet har til enhver borger. Over 20 prosent av Oslos innbyggere kommer fra en annen kultur enn den norske, noe som gjør Oslo til en internasjonal by. KrF ser kulturelt mangfold som berikende og utviklende for fellesskapet.
KrF vil legge til rette for en positiv integrering gjennom åpenhet og dialog, samhandling og brobygging mellom kulturene. I samarbeid med frivillige organisasjoner bør det engasjeres flyktning-guider i bydelene, det vil si kontaktpersoner/veiledere som gjør det lettere for flyktninger å orientere seg i samfunnet.
Kommunen må benytte introduksjonsprogrammet for nyankomne innvandrere. Gjennom introduksjonsprogrammet får innvandrere en innføring i norsk samfunnsliv og blir dermed aktivisert i større grad enn tidligere. Deltakere i programmet vil raskere bli økonomisk selvhjulpne og slipper å passiviseres av de stønadsordninger som vanligvis benyttes.
Oslo Kristelig Folkeparti vil arbeide for:
· behovsprøvd, gratis barnehage for alle fire- og femåringer i bydeler med mange minoritetsspråklige for å styrke barnas norskferdigheter før skolestart
· obligatorisk norskundervisning for flyktninger og innvandrere som ønsker å bosette seg i Oslo
· å styrke leksehjelptilbudene i bydelene
· at første gangs flyktninger og innvandrere bosettes over hele byen, med tanke på sikker og varig bosetting
· å støtte organisasjoner som driver morsmålsundervisning
· at Oslo kommune sikrer økonomisk støtte til organisasjoner og tiltak som fremmer toleranse og respekt på tvers av kulturgrenser
· at det legges vekt på kvinnepolitiske utfordringer i møte med innvandrerkvinnenes sosiale og religiøse situasjon
· like rettigheter for all religionsutøvelse og alle menighetsformer innenfor rammen av norsk lov
· at det etableres et samisk kultursenter og samlingspunkt
Idrett og friluftsliv
KrF ønsker å føre en politikk som gir Oslos borgere mulighet for et rikt friluftsliv, selv om man bor i en storby. I møte med naturen kan man føle friheten, lade opp batteriene og komme i fysisk form. Initiativet ligger hos enkeltmennesket, men kommunen skal fungere som tilrettelegger. Oslo KrF vil også sikre idretten gode levekår i Oslo. Tusenvis av barn, unge og voksne er engasjert i aktiviteter som spenner fra mosjonsidrett og miniputtfotball til profesjonell idrett på høyeste nasjonale og internasjonale plan. Denne bredden er det viktig å bevare også i fremtiden. Idretten har en verdi i seg selv, men samtidig er den en viktig del av samfunnsbyggingen i egenskap av å være sosial arena for mange mennesker. Kampen mot rus og rasisme er bare to områder hvor idretten har mye å bidra med.
· Oslo Kristelig Folkeparti vil arbeide for:
· at turveier bygges ut og rustes opp med tanke på tilgjengelighet for funksjonshemmede og småbarnsfamilier
· at det lages sammenhengende turveier fra marka til sentrum, særlig langs elvene
· at byens grønne lunger ikke skal nedbygges ved fortettinger av byen
· at alle bydeler har løkker/friområder for uorganisert aktivitet
· at tilbudet av treningsanlegg styrkes, fortrinnsvis i tilknytning til skoler
· at idrettslagene selv står for driften av idrettsanlegg, men gis støtte til drift og vedlikehold
· at den uorganiserte idretts- og mosjonsutfoldelsen sikres adgang til idrettsanleggene
· at idrettsorganisasjonene gis støtte, særlig med sikte på masseidrett
· at nye idrettsformer også bør ha tilfredsstillende rammevilkår
· at tiltak rettet mot barn, unge og funksjonshemmede prioriteres ved offentlige økonomiske tilskudd
· at det legges til rette for å utvikle nye badetilbud, for eksempel "badeland"
· at Oslos strender opprustes og vedlikeholdes
Helse og omsorg
Helse for alle
KrF vil sikre nødvendig helse- og omsorgstilbud for dem som trenger det. Det offentlige har ansvaret for at behandlingstilbud, omsorgstilbud og sosialtjenester finnes i tilstrekkelig omfang og med faglig kvalitet. Gjennomføringen av helse- og velferdstjenestene kan ikke bare skje ved en ensidig offentlig utbygging, men også ved private tilbud i samarbeid med kommunen. Det offentlige skal likevel ha ansvaret for at tjenestetilbudet i kommunen er tilstrekkelig og av god kvalitet.
Effektiv utnyttelse av ressursene, smidig samarbeid mellom det offentlige og private og videreutvikling av helse- og omsorgssektoren er like viktige virkemidler som budsjetterte midler. KrF mener at private organisasjoner og institusjoner skal ha mulighet til å gi tilbud innenfor helsetjenesten. De private institusjonenes egenart må respekteres. Private helsetjenester som helt eller delvis blir drevet med offentlige midler, må tilpasses offentlige helseplaner og stå under samme faglige kontroll som offentlige tiltak.
Selv om sykehusene nå er på statens hender, er det viktig å arbeide for et godt sykehustilbud til hele befolkningen.
Oslo Kristelig Folkeparti vil arbeide for:
· en god dekning av sykehus regionalt
· at Aker sykehus fortsatt skal være lokalsykehus for Groruddalen
· at barselavdelingen på Aker sykehus videreføres
· at Lovisenberg og Diakonhjemmet har sin naturlige plass i Oslos sykehustilbud
· å øke behandling og forebygging av kvinnesykdommer
Eldre og meningsfylt alderdom
Uavhengig av alder, har alle mennesker krav på et verdig og selvstendig liv, og på å få være aktivt med i samfunnet. Mange eldre er ressurssterke personer. KrF ønsker at disse kan bidra aktivt i sykdomsforebyggende og helsefremmende arbeid, ved for eksempel frivillighetssentraler og eldresentra.
Eldre skal kunne bo i sine egne hjem så lenge de ønsker det og så lenge det er praktisk mulig å yte den hjelp og bistand de har behov for. Det må satses videre på å styrke de hjemmebaserte tjenester og ut fra beboernes behov etableres boliger knyttet til ulike omsorgs- og servicetjenester. Gjennom å gi et differensiert tilbud av sykehjem, omsorgsboliger og vanlige eldreboliger er målet at pleietrengende eldre skal få et tilbud som er tilpasset deres behov.
Det er fremdeles store udekkede behov i de grupper av eldre som er omsorgs- og pleietrengende, og denne gruppen vil fortsatt være et hovedsatsingsområde. For å utnytte ressursene bør lokalt samarbeid mellom kommunen, menighetsdiakonien og frivillige organisasjoner utbygges videre.
En god eldreomsorg er avhengig av tilstrekkelig og godt kvalifisert personale. Å legge til rette for gode arbeidsforhold, rekruttering og kompetanseheving vil være grunnleggende for en god eldreomsorg.
Oslo Kristelig Folkeparti vil arbeide for:
· et godt utbygd tilbud av eldresentre
· å beholde kommunal tilleggspensjon for minstepensjonister
· at hjemmetjenesten og hjemmesykepleien styrkes
· at rekruttering og kompetanseheving av pleiepersonell intensiveres
· at det gis tilstrekkelig tilbud av trygghetsplasser (korttidsopphold på eget initiativ), korttids- og avlastingsplasser
· opprettelse av korttidsavdelinger for senil demente
· en god dekning av sykehjemsprester
Psykiatri
Som storby har Oslo større utbredelse av psykiske lidelser enn landet for øvrig. Psykiske problemer må gis større oppmerksomhet, både når det gjelder forebygging, behandling og mulighet for å leve med kroniske psykiske lidelser. Behandlingstilbudet til mennesker med psykiske lidelser må økes, både i sykehus og i distriktpsykiatriske sentra. Psykiske lidelser i ungdomsbefolkningen må gis større oppmerksomhet. Det er viktig å gripe tak i psykiske lidelser så tidlig som mulig, og her spiller helsestasjonene og skole- og ungdomshelsetjenesten en sentral rolle. Videre trengs det individuelle planer for hver person med psykiske lidelser.
En tilpasset bolig er grunnleggende for rehabiliteringen, og det er nødvendig både med flere boliger og ulike boformer. Oslo KrF ser behovet for at en større del av rehabiliteringen foregår innen kommunen enn den gjør i dag. Mange mennesker med psykiske lidelser har et svakt sosialt nettverk. En videre utbygging av dagtilbud, tilpasset arbeid og andre aktiviteter er viktig. Brukerorganisasjonene innenfor psykiatri har stor erfaring og kunnskap som bør utnyttes.
Oslo Kristelig Folkeparti vil arbeide for:
· å styrke det forebyggende arbeidet gjennom rådgivning mot familier der ett eller flere medlemmer har psykiske lidelser
· økt samarbeid mellom sosialhelsetjenesten, trygdekontorene og arbeidsmarkedsetaten
· å styrke bydelenes hjemmetjenester med personale med psykiatrisk kompetanse
· et godt behandlings- og rehabiliteringstilbud til mennesker med psykiske lidelser
· å bygge ut tilbudet av ulike boformer
· å etablere dagtilbud i bydelene
· at staten tar et økonomisk medansvar for behandling av særlig ressurskrevende enkeltklienter
Funksjonshemmede
Funksjonshemmede har krav på - og må sikres - størst mulig likeverdige vilkår i samfunnet i forhold til funksjonsfriske. Sentralt står funksjonshemmedes adgang til deltakelse i arbeidslivet.
Familier med omfattende pleie- og omsorgsoppgaver må sikres støtte og avlastning. Det bør gis tilbud om hjemmetjenester, avlastningsopphold, omsorgslønn og hjelp i form av personlige assistenter. Oslo KrF mener dette er virkemidler som kan gi en bedre individuelt tilpasset omsorg og ønsker å utvide og utvikle bruken av dette. Gjennomføringen av reformen for mennesker med psykisk utviklingshemming må fortsatt følges opp slik at den enkeltes behov blir dekket og respekten for den enkelte ivaretatt.
Det er viktig at foreldre med funksjonshemmede barn sikres tilstrekkelig oppfølging fra det offentlige. Familiene trenger informasjon om hjelpetiltak og kontakt med andre som har erfaring fra samme situasjon. Det offentlige må bidra med praktisk tilrettelegging og avlastning.
Oslo Kristelig Folkeparti vil arbeide for:
· at arbeidet med å tilrettelegge arbeidsplasser og dagtilbud styrkes
· at det etableres flere boliger for funksjonshemmede
· at TT-tjenesten for funksjonshemmede skal være et alternativ med hensyn til anvendelighet og at tilbudet skal koste det samme som reise med vanlig kollektivt transportmiddel
· å bedre tilbudet med brukerstyrte assistenter
· at byggherrer med ansvar for nybygg og rehabiliteringer i langt mindre grad enn i dag må få dispensasjon fra byggeforskriftenes bestemmelser om tilpasning for bevegelseshemmede
· at Oslos kollektivtilbud gjøres tilgjengelig for funksjonshemmede og at servicelinjene videreutvikles
· at foreldre med funksjonshemmede barn får avlastning
Sosial omsorg og forebyggende helsearbeid
Mange mennesker i vår by mestrer ikke de krav som stilles fra familie, samfunnsliv og arbeidsliv. De mennesker dette gjelder og som har behov for sosial omsorg, skal bli møtt av saksbehandlere som gir veiledning og tilbyr hjelp til selvhjelp. Nødvendige sysselsettingstiltak må igangsettes for å skaffe arbeidsløse ny varig jobb. De som er i en akutt krisesituasjon, skal bli møtt med forståelse og rask hjelp.
Oslo KrF ønsker et samfunn som gir trygghet for alle, bedre utjevning av levekår, like rettigheter og plikter, et likeverdig tjenestetilbud, bedre mulighet for arbeid for vanskeligstilte og et godt sosialt trygghetsnett.
Det er ikke nok å reparere skader etter hvert som de oppstår, men også fremme helse gjennom effektive forebyggende tiltak. Positive levevaner, styrking av sosiale nettverk og reduksjon av helseskadelig adferd bidrar til nedgang i sykehusinnleggelser, sykemeldinger, legebesøk og uføretrygding som skyldes mentale lidelser eller psykososiale problemer. Livsstilssykdommer utgjør en stadig større del av det totale sykdomsbildet. På sikt kan forebyggende arbeid redusere menneskelige lidelser, og samtidig spare betydelige ressurser.
Oslo KrF mener at samlivs- og seksualopplysningen må være etisk forankret og sikte mot et forpliktende samliv. Den må videre ta sikte på å forebygge abort og seksuelt overførbare sykdommer. Ikke minst skolene spiller en avgjørende rolle på dette området. Skolehelsetjenesten og ungdommens helsestasjoner, der ungdom kan komme uten avtale og prate med helsepersonell om spørsmål som angår pubertet, seksualitet, spiseforstyrrelser o.l. er helt sentralt i det forebyggende arbeidet blant ungdom.
Oslo Kristelig Folkeparti vil arbeide for:
· å styrke samarbeidet og informasjonsflyten mellom sosialkontor, arbeidsmarkedstiltak og trygdekontor
· at de som mottar arbeidsledighetstrygd og/eller sosialhjelp så langt det er mulig skal utføre arbeid og tjenester etter evne
· et godt forebyggende helsearbeid i kommunen
· sterkere satsing på skolehelsetjenesten og ungdommens helsestasjoner
· at ungdomsskoleelever og elever i videregående skole får god prevensjonsveiledning og at rådgivning og informasjon om ufrivillig graviditet og etterreaksjoner etter abort styrkes
· å bedre inneklima og innemiljø i skoler, barnehager og andre offentlige bygg
· å stimulere til og legge til rette for ulike masseidretts- og mosjonsarrangementer, og at forebyggende helsearbeid må sees i sammenheng med idrett og friluftsliv
Rusomsorg
Rusmisbruk er et av våre største samfunnsproblemer. Mange mennesker har i dag en begrenset personlig frihet som følge av egen eller andres omgang med rusmidler. Barn føler seg utrygge fordi foreldrene er beruset, og mange opplever voldsbruk i familien som følge av alkoholmisbruk. Alkohol er også et betydelig helseproblem og en viktig årsak til ulykker.
Det er en klar sammenheng mellom tilgang på og misbruk av alkohol. Derfor ønsker Oslo KrF å stramme inn Oslo kommunes alkoholpolitikk, og satse mer på holdningsskapende arbeid både mot unge og voksne. Det er spesielt viktig at bomiljøene skjermes ved tildeling av nye skjenkebevillinger og ved fastsetting av skjenketider. Skjenkebevillinger skal ved alvorlige eller gjentatte overtredelser inndras for bevillingsperioden.
Kampen mot bruk av narkotika må intensiveres. Narkotika sløver, ødelegger og dreper, og derfor kan vi ikke tillate oss at byens fremtid, barn og unge, blir ofre. Oslo KrF vil satse på holdningsskapende arbeid og flere behandlingsplasser. Ettervernet og oppfølgingen av rehabiliterte rusmisbrukere må styrkes med særlig vekt på å skaffe tilbud av jobb/utdanning og bolig. Metadonassistert behandling er aktuelt der mulighetene for annen behandling er oppbrukt, men er ingen fullverdig behandling. Bruk av metadon kan kun være en del av et behandlingsopplegg der hjelp til bolig, arbeid og sosial trening inngår. Dersom vi skal klare å overvinne rusproblemene er det dessuten viktig med et godt samarbeid mellom kommunen, frivillige organisasjoner og enkeltmennesker.
Storbyen Oslo fungerer som en magnet på personer med rusproblemer. Dette gir særlige utfordringer innenfor rusomsorgen, sosialomsorgen, og boligpolitikken. Her må man finne løsninger i samarbeid med nabokommunene og staten som innebærer at Oslo ikke blir sittende igjen med problemer som burde løses i lokalsamfunnet.
Det er viktig at rusmisbrukere får et fullverdig helse- og omsorgstilbud, og de samme tjenestene som alle andre i samfunnet.
Oslo Kristelig Folkeparti vil arbeide for følgende forebyggende tiltak:
· styrket opplysningsarbeid om de omfattende sosiale og helsemessige skadevirkninger alkohol, tobakk og narkotika medfører
· økt støtte til frivillige organisasjoner som arbeider mot rusmisbruk
· tak på antall skjenkebevillinger i Oslo
· reduserte salgs- og skjenketider for alkohol og strengere kontroll med skjenkestedene
· økt samarbeid og informasjonsflyt mellom skole, hjem, barnevern, helsetjeneste og nærmiljø for å fange opp barn og unge på vei inn i rusmisbruk
· skjerpet kontroll med salg av rusbrus og at rusbrus tas ut av butikkene
· strengere regler for hvordan alkoholholdige varer plasseres i butikklokalene
Oslo Kristelig Folkeparti vil arbeide for følgende behandlende tiltak:
· differensierte opplegg for behandling av rusmisbrukere
· en økning av antall behandlingsplasser og en løpende evaluering av kvaliteten
· tvangsbehandling av yngre narkotikamisbrukere
· styrking av ettervernet, bl.a. boligtilbudet for rusmisbrukere under rehabilitering
· at private og frivillige organisasjoner får anledning til å delta på lik linje med kommunen
· at rusmisbrukere får behandling i sine hjemkommuner
· at legemiddelassistert rehabilitering for rusmisbrukere gis under god og tett oppfølging
· flere lavterskel-boligtilbud til rusmisbrukere
· lavterskel-helsetilbud for rusmisbrukere
· tilbud om gratis røykavvenningskurs til alle elever i den videregående skolen
Miljø og ressursforvaltning
Samferdsel i et grønt perspektiv
Oslo KrF ønsker å føre en samferdselspolitikk der hensynet til miljø og helse står i fokus. To av de fremste forurensingskildene er privatbilisme og godstrafikk. Oslo KrF erkjenner at vi ikke kan bygge oss ut av problemene. Vårt utgangspunkt er at forurenseren skal betale, derfor er vi positive til virkemidler som veiprising, piggdekkforbud og høyere parkeringsavgifter for besøkende i sentrum. Deler av inntektene fra veiprising skal benyttes til kollektivtrafikken.
Oslo KrF ønsker å føre en samferdselspolitikk som tar hensyn til de myke trafikantene. Derfor må Oslo bygge ut sykkelveinettet og sikre skoleveien for barn i alle aldre. Oslo KrF ønsker å legge forholdene ytterligere til rette for bruk av el-biler i Oslo. Trikken bør fortsatt være en sentral del av Oslos kollektivtilbud. Det bør utredes en strategi for videreføring av Kjelsåstrikken.
Oslo KrF går inn for å ta et historisk løft for kollektivtrafikken og miljøtunneler i Oslo og Akershus så raskt som mulig slik Høyre, KrF og Venstre har blitt enige om. Dette kan ikke løses av Oslo alene, men i samarbeid med Akershus og staten. Innenfor en totalsum på 25 til 27 milliarder kroner over 15 år kan det foretas en stor utbygging av kollektivtrafikk og miljøtunneler på vei, andre trafikksikkerhets- og miljøtiltak samt oppgradering av buss- og båtparken. Halvparten av midlene bør benyttes til kollektivtiltak og mindre miljøtiltak og halvparten til utbygging av "rene" miljøtunneler som skal bedre bo- og nærmiljøene og gi mulighet for byutvikling.
For kollektivtrafikken ønsker Oslo KrF å sikre t-baneopprusting til metrostandard med fornyelse av vognmateriell og stasjoner, bygging av Homannsbyen stasjon, Alnabanen, t-baneforlengelse til Lørenskog, Kolsåsbanen, forlengelse av banebetjening til Fornebu med parsell fra Lysaker til Skøyen, utbygging av kollektivfelt for økt fremkommelighet i rushtiden og å opprettholde dagens satsing på mindre trafikksikkerhetstiltak, miljøtiltak og gang/sykkelveiutbygging i Oslo og Akershus.
Følgende miljøtunneler på vei skal prioriteres: Fullføring av nedsenket E-18 i Bjørvika, firefelts Mossevei-tunnel inkludert kollektivfelt i begge retninger, nedsenket E-18 (Vestkorridoren) nedbygget til seks felt inkludert kollektivfelt i begge retninger, E6 i tunnel ved Manglerud, Bredtvetdiagonalen, nedsenket Ring 3 over Ullevålsletta, riksvei i tunnel gjennom Røa, Lillolokk med nytt Nydalskryss og Fossumdiagonal/Riksvei 4 fra Nittedal til Hvam.
Når det gjelder forholdet mellom E18-utbyggingen og jernbanesatsingen Skøyen-Asker, legges det til grunn at E18 skal bygges fra byen og utover samt at dobbeltspor Skøyen-Asker skal være ferdigstilt og tatt i bruk før fullføring av E18-utbyggingen.
Oslo Kristelig Folkeparti vil arbeide for:
· et godt kollektivtilbud både når det gjelder kvalitet og infrastruktur
· å gjennomføre t-baneringen og bygge ut t-banen til bygrensen
· utbygging av parkeringsplasser i tilknytning til kollektivknutepunkter
· at det fremmes en plan for begrensning av godstrafikken gjennom Oslo
· en alternativ plassering av Oslos containerhavn
· utbygging av sykkelveinettet
· å sikre skoleveiene
· å realisere Mossevei-tunnelen
· at det etableres flere parkeringsplasser for el-biler
Lokal miljøforvaltning
KrF legger forvaltertanken til grunn for sitt politiske arbeid. Naturressursene må forvaltes i samsvar med byens tåleevne og til beste for kommende generasjoner. Vi vet at forbruksnivået i vår del av verden er større enn forsvarlig dersom forbruksnivået blant jordas befolkning skulle ligge på samme nivå. På lang sikt er det et mål å senke forbruket både i privat og offentlig sektor.
Oslos kvaliteter som miljøby må tas vare på og utvikles videre gjennom en målbevisst byutvikling i samsvar med prinsippene i Lokal Agenda 21. Dette innebærer at staten, kommunen og bydelene i samarbeid med frivillige organisasjoner og næringslivet legger til rette for lokale miljøtiltak og engasjement i miljøspørsmål generelt. Bedre bymiljø er et viktig satsingsområde for KrF. Derfor ønsker vi flere bilfrie lørdager i sentrum i løpet av året.
KrF vil føre en aktiv politikk for vannrensing og opprydding langs Oslos elver, en bedre arealdisponering samt en regulerings- og samferdselspolitikk som reduserer trafikken i sentrum og på sikt fjerner veiene som stenger direkte adgang til Oslofjorden. Slik kan Oslo utvikles til en miljøby i det nye århundret.
Oslo Kristelig Folkeparti vil arbeide for:
· at nåværende grenser for Oslomarka og friluftsområdene rundt Oslofjorden ligger fast
· at Oslos syv elver kan fremstå som oaser og grønne lunger i byen og åpnes der det er mulig
· at Akerselva og Alnaelva som miljøprosjekter fullføres med badeplasser og parkanlegg langs elvene
· at grønne lunger beholdes i byggesoner for rekreasjon og lek
· at det lages en plan for opprustning av Oslos strender
· at avfallsbehandlingen i Oslo utføres med større vekt på kildesortering og gjenvinning
· at det startes opp med kildesortering av plast
· at virksomheten ved Grønmo fyllplass ikke videreføres i noen form etter nedleggelsen, men at det må finnes alternative løsninger for deponering og avfallsbehandling
· at håndheving av søppelforbudet effektiviseres
· at miljøinnsatsen i Groruddalen intensiveres
· at trailerparkeringen ikke plasseres i Groruddalen eller Søndre Nordstrand
· at kollektivtrafikkens andel av den totale trafikken i Groruddalen økes
· at det stimuleres til sterkere satsing på ENØK-tiltak
· at spillvarme utnyttes i fjernvarmesystemet
· at alle kommunale nybygg og vesentlige rehabiliteringer får vannbåren oppvarming
· kommunens egne eiendommer forvaltes med utgangspunkt i strenge miljøhensyn
· at Oslo kommune i større grad kjøper "Rettferdig handel"-produkter til sin virksomhet når disse finnes på markedet
· at Oslo kommune bidrar til at Viken Netts gjenværende transformatorstasjoner "pakkes inn" og moderniseres
Byen vår
Byutvikling
Arealdisponering og reguleringsplaner er viktige virkemidler i utviklingen av byen. Den fysiske utforming av omgivelsene legger blant annet grunnlaget for utvikling av sosiale strukturer og miljøer. Oslo KrF mener det er viktig med en balansert utbygging av bolig- og næringslivsområder og områder for rekreasjon og friluftsliv. Oslo KrF ønsker en levende by også etter arbeidstid. Derfor må sentrumsområdene ha innslag av boliger og grønne lunger. Veinett og samferdsel må dimensjoneres og legges slik at ikke deler av byen får urimelige belastninger i forhold til luftforurensning og støy og at sentrum og lokalsamfunnene mister sin funksjon som møteplass.
Oslo er elvebyen mellom åsene og fjorden, og Oslo KrF ønsker å åpne byen mot fjorden. Bjørvika bør utvikles til et levende lokalområde i Oslo sentrum. Vei- og jernbanenett som hindrer tilgjengelighet til fjorden, bør legges i tunnel.
Containerhavnen skal ut av Oslo og Fjordbyen realiseres med en blanding av boliger, næring og rekreasjonsområder. En strandpromenade bør anlegges langs fjordkanten og allmennheten må sikres adgang til fjorden.
Fortetting av byen må gjennomføres uten at byen mister sitt særpreg, og sammenhengen mellom marka og fjorden må opprettholdes. Barns behov i byen må ivaretas, og det er viktig at byens grønne lunger kan gi rekreasjons- og utfoldelsesmuligheter. Oslo KrF mener det er viktig med arealregnskap som ikke reduserer det samlede friareal.
Oslo bør ha en restriktiv høyhusstrategi. Bygging av høyhus kan være aktuelt, men det må utvises en restriktiv holdning til lokalisering. Oslos grønne preg med et klart amfilandskap med grønne åssider bør som hovedprinsipp opprettholdes som i dag. Den historisk indre bykjernen bør også opprettholdes uberørt av høyhus. Det samme gjelder strandlinjen. Helhetlige bymiljøer må ikke brytes med høyhus eller konkurrere med andre viktige bygninger. Det må være en forutsetning at klimatiske, beredskaps- og sikkerhetsmessige forhold er ivaretatt.
Oslo og omegnskommunene er én bolig- og arbeidsregion hvor lokalisering av boliger, næringsliv, samferdsel og kultur tjener en større befolkning enn byens innbyggere. Det er naturlig at byutviklingen også ses i en regionsammenheng og at samarbeidet med nabokommunene videreføres.
Oslo Kristelig Folkeparti vil arbeide for:
· at fortettingen av indre by ikke skjer på bekostning av områder som tjener vesentlige frilufts- eller miljøformål
· at det estetiske vektlegges mer i byutviklingsarbeidet
· å sikre flere trygge områder for lek og utfoldelse
· å vise større respekt for eksisterende strøk og miljøer ved fortetting i boligstrøk
· at det legges til rette for boliger i Kvadraturen
Groruddalen
Oslo KrF ønsker å legge til rette for en bærekraftig utvikling i Groruddalen. Groruddalen har mange kvaliteter og muligheter, men luft- og støyproblemene er for store og må reduseres. KrF vil legge til rette for et større innslag av grønt, blanding av boliger, næring og kultur. Alnaelva må renses og åpnes fra kildene til fjorden.
Når perioden for samarbeidet med staten gjennom handlingsprogrammet for Oslo indre øst avsluttes i 2007 må prosjektet videreføres for ti år i en tilsvarende satsing for Groruddalen.
Oslo KrF vil ruste opp t-banenettet og fortsatt styrke tverrforbindelsene med buss i dalen. Som et ledd i en større miljøpakke for Oslo og Akershus vil KrF bygge Bredtvet-diagonalen slik at Trondheimsveien kan avlastes og nedbygges, utvikle Alna-banen til en fullverdig bane med persontrafikk og utvide t-banen til Lørenskog. E6 i tunnel/kulvert vurderes.
Oslo Kristelig Folkeparti vil arbeide for:
· at Groruddalen plankontor styrkes
· forbedret støyskjerming
· å skjerme grønne friområder i dalen
· et program for treplanting i Groruddalen
· at badeland i Groruddalen vurderes
Kulturminnevern
Å ta vare på våre kulturminner er blitt stadig viktigere de siste ti-årene med raske samfunnsendringer, vekst og fortetting. Kulturminnene har betydning både for utviklingen av byens og vår egen identitet. Det er viktig å ta vare på og vurdere kulturminnene i en større sammenheng og fastsette en helhetlig strategi for kulturminnevernet.
Oslo KrF går inn for at enkelte kommunale eiendommer som kommunen selv ikke har midler til å rehabilitere og vedlikeholde kan bevares ved at man inngår samarbeidsavtaler med ideelle organisasjoner med allmennyttige formål.
Oslo Kristelig Folkeparti vil arbeide for:
· å utvikle og rehabilitere Aker-gårdene som kultur- og aktivitetssteder og møteplasser i bydelene
· å videreutvikle Middelalderbyen
· å lage kriterier for bevaring av verdifulle kulturminner
· å ta initiativ til samarbeid med næringsliv og organisasjoner om utvikling av historiske bysentra
Boliger
En god bolig er viktig for helse, trivsel og integrering. Boligbyggingen bør gi et variert tilbud og en variert befolkningssammensetting. Arbeidet med å integrere boliger for grupper med særlige behov må fortsette. Sammen med serviceinstitusjoner, arbeidsplasser og ulike miljøtiltak, vil dette skape varierte og naturlige bomiljøer.
Oslo trenger økt boligbygging. Befolkningsvekst, økt antall énperson-husholdninger og lav boligbygging gjennom flere år fører til press i boligmarkedet og høye priser. Oslo kommune må utnytte sine rammebetingelser til å påvirke og øke boligbyggingen. Utbyggingsarealene må utnyttes, og utbygging på Gjersrud/Stensrud starte opp. Unge mennesker i etableringsfasen og byens studentbefolkning konkurrerer på det samme boligmarkedet. Kommunen må ta sitt ansvar for å stille tomter og anlegg til disposisjon for studentboliger. Kommunen må aktivt bruke Husbankens låneordninger til unge mennesker.
Oslo Kristelig Folkeparti vil arbeide for:
· å legge til rette for økt boligbygging gjennom effektivisering og samordning av kommunale saksbehandlingsprosesser, bruk av utbyggingsavtaler, utvikling av kommunale tomter til boligformål og økt samarbeid mellom stat, kommune og private utbyggere
· å legge til rette for rimelige utleieboliger, spesielt for yngre i etableringsfasen ved blant annet å subsidiere kommunale tomter
Sosial boligpolitikk
Oslo kommune skal ha et differensiert tilbud av boliger og legge til rette for bygging av omsorgsboliger til ulike grupper i befolkningen som eldre, funksjonshemmede, psykisk utviklingshemmede og vanskeligstilte. Det er et mål at flest mulig skal kunne bo i egen bolig lengst mulig.
Kommunens egen boligmasse trenger rehabilitering. Kommunal bostøtte må ytes til de som trenger det. Oppryddingen i den kommunale boligmassen må videreføres. Kommunale boliger som ikke lenger er disponible for tildeling til vanskeligstilte, bør selges til de som bor der og salgsinntekten investeres i nye sosialboliger. Kommunen bør bruke lov om kommunal forkjøpsrett til egen boligforsyning hvor dette er aktuelt. Aktiv bruk av Husbankens lån og tilskudd vil gjøre folk mer selvhjulpne og avhjelpe presset på de kommunale boligene.
Bruk av hospits skal være et midlertidig og ikke varig botilbud. Bruk av hospits skal begrenses i størst mulig grad, og forutsetter bokvalitetsavtaler som sikrer forsvarlig bomiljø. Barnefamilier og flyktninger skal ikke tilbys plass i hospits.
Oslo Kristelig Folkeparti vil arbeide for:
· å hjelpe flere til å etablere seg i egen bolig
· å etablere gjennomgangsboliger
· å sikre kvaliteten på døgnovernattingssteder (hospits o.l.) og forbedre kontrollen med kommunens ressursbruk
· å bruke kommunal forkjøpsrett for beboere som kan stille garanti for kjøpesummen og påta seg nødvendig utbedring
· lavterskeltilbud til personer uten fast bopel
· å øke antallet tildelinger av boliger til vanskeligstilte
· å videreføre bostøtte til vanskeligstilte i kommunale boliger
· økt bostøtte til barnefamilier i kommunale boliger
Byfornyelse
Oslo KrF mener at byfornyelse fortsatt skal gjennomføres i Oslo og at uverdige boforhold avvikles. Ikke minst er det viktig å ha oppmerksomhet rettet mot brannsikring. Byfornyelse skal gjennomføres i nært samarbeid med eiere og beboere. De økonomiske forhold for beboere i byfornyelsesgårder gjør det nødvendig med økonomiske støtteordninger.
Oslo Kristelig Folkeparti vil arbeide for:
· å avvikle uverdige boforhold gjennom byfornyelse
Politisk styring og lokaldemokrati
Oslo har en parlamentarisk styreform med byråd (byregjering), og med bystyret som øverste organ. I tillegg har bydelene i Oslo hvert sitt bydelsutvalg som har ansvar for en rekke tjenestetilbud til befolkningen. Bystyret bør imidlertid i større grad enn i dag befatte seg med prinsipielle saker, og flere enkeltsaker delegeres til byrådet og bydelene.
Oslo KrF mener bydelsreformene har ført til et bedret kommunalt tjenestetilbud, blant annet fordi lokalpolitikere og forvaltning er kommet nærmere brukerne av de kommunale tjenestene. Samtidig er det fortsatt gevinster å hente ved et bedre samarbeid bydelene imellom, slik at det samlede tjenestetilbud blir utnyttet fullt ut. Det er også en hovedmålsetting at tjenestetilbudene ikke varierer i for stor grad fra bydel til bydel. For å sikre likeverdige tjenester, bør tildeling av økonomiske midler til bydelene (kriteriesystemet) være til regelmessig vurdering.
Det er viktig at bydelsreformen ikke bare blir en vellykket administrativ reform, men også en vellykket politisk reform som styrker lokaldemokratiet og ansvaret for nærmiljøet og rekrutterer engasjerte lokalpolitikere. Når bydelene nå er blitt større, kan grendeutvalg underlagt bydelsutvalget styrke ansvaret for nærmiljøet. Når flere oppgaver delegeres til bydelene, må økonomiske midler følge med slik at befolkningens forventninger kan imøtekommes. Bydelsreformen har et klart demokratisk perspektiv, og Oslo KrF vil oppmuntre det lokaldemokratiske arbeidet uten at helhetssynet i Oslopolitikken svekkes.
Effektiv og serviceorientert forvaltning
Effektivitet og serviceorientering må ha høy prioritet i forvaltningen for å sikre god kvalitet på tjenestene. Kommunen er til for innbyggernes beste. Økt kvalitet på kommunens tjenester, valgfrihet for brukerne, kostnadseffektivitet og økt service må derfor fortsatt ha høy prioritet. Omstillingsarbeidet må ha et bredt fokus og alle ledd av kommunens tjenesteapparat må ansvarliggjøres slik at man oppnår konkrete resultater både hva gjelder kostnadseffektivitet, kvalitetsforbedring og økt service. Virksomhetene må gis stor grad av frihet i valg av virkemidler så lenge målene nås.
Konkurranseutsetting må ikke være et mål i seg selv, men en metode som kan gi bedre og billigere tjenester samtidig som tjenestetilbudet utvikles og utvides. Oslo KrF ser på konkurranseutsetting med utgangspunkt i hva som er mest hensiktsmessig i hvert enkelt tilfelle.
Oslo kommune må ligge i forkant av utviklingen for å finne gode IKT-baserte løsninger som gir innbyggerne bedre og billigere tjenester. Oslo KrF mener at arbeidet med døgnåpen kommune må videreføres slik at flere tjenester kan behandles elektronisk. Gjennom økt bruk av e-handel kan også kommunen oppnå store effektiviseringsgevinster i sin innkjøpsvirksomhet.
Oslo kommune er en betydelig eiendomsforvalter. Oslo KrF mener at Oslo kommune skal ha en offensiv eierstrategi for sine eiendommer med fokus på bedre vedlikehold, økt kvalitet på tjenestetilbudet og kostnadseffektiv offentlig forvaltning. Gjennom organisering av eiendommene i kommunale foretak kan man sikre en mer profesjonell forvaltning samtidig som den politiske styringen av eiendomsforvaltningen sikres på en god måte.
Økonomi og næringsliv
Oslo har flere arbeidsplasser i forhold til innbyggere enn andre fylker, noe som lett blir brukt som argument for å flytte ut arbeidsplasser. Samtidig er Oslo og hele hovedstadsregionen sentrum for næringsliv, turisme, samferdsel og kultur. Byen er også en motor i deler av den nasjonale økonomien og et brohode mot ulike internasjonale miljøer. Oslo KrF vil arbeide for at Osloregionen må få mulighet som naturlig utviklings- og etableringsområde for internasjonal forretningsvirksomhet til gode for hele nasjonen.
Osloregionen er i fremste rekke i Norge hva gjelder nyetableringer, verdiskapning og vekst i sysselsettingen, men har likevel store utfordringer for å legge grunnlaget for en langsiktig og solid næringsutvikling. Potensialet for innovasjon, etablering av nye bedrifter og vekst i næringslivet må utnyttes bedre. Dette er basert på regionens kompetansefortrinn og geografiske beliggenhet med hovedflyplass og nærhet til kontinentet.
Oslo KrF mener Oslo kommune må ha en offensiv næringspolitikk som kan stimulere til økt verdiskapning, et rikt og variert servicetilbud til befolkningen og flere arbeidsplasser. Det er også viktig at Oslo kommune i sin arealplanlegging legger til rette for flere arbeidsplasser og god næringsutvikling i et samspill med kommunene i regionen. Gjennom utviklingen av Fjordbyen skal det legges til rette for næringsutvikling langs sjøsiden slik at Oslo kan bli et attraktivt lokaliseringsalternativ for både lokale, nasjonale og internasjonale bedrifter. Internasjonal markedsføring av Oslo som attraktiv næringslivsby vil være viktig i fremtidens stadig mer internasjonale næringsliv.
Det synes stadig klarere at utformingen av lokalpolitikken må se lenger enn til nærmeste kommune- eller fylkesgrense. Etter Oslo KrFs syn bør man komme frem til et langt sterkere regionssamarbeid for å ivareta hele regionens interesser både når det gjelder samferdselsutfordringer, boligmarked og næringsutvikling.
Oslo bør fortsatt ha vesentlige eierinteresser innen kraftsektoren.
Oslo Kristelig Folkeparti vil arbeide for:
· økt satsing på etablererstipend og tilrettelegging for bedriftsetablering
· sterkere samarbeid mellom Oslo kommune, nabokommuner, næringslivet og forsknings- og utdanningsmiljøene med sikte på økt innovasjon og kommersialisering av forskningsresultater
· tettere regionalt samarbeid med sikte på å finne gode løsninger innenfor samferdsel, bolig og næringsutvikling
· etablering av et næringsutviklingsfond ved eventuell innføring av eiendomsskatt på næringseiendom
· etablering av et eget yrkesveiledningssenter for Oslo og Akershus og styrket opplæring innenfor yrkesfag og entreprenørskap i Osloskolen
· styrket markedsføring av Osloregionen internasjonalt som en attraktiv region for bedriftsetablering
Oslo kommunes økonomi
En viktig oppgave er å skape forståelse hos statlige myndigheter for de mange særskilte utfordringer Oslo har som landets største sentrum og hovedstad. Her finner man landets rikeste, men også de fattigste innbyggerne. For å møte disse utfordringene er det nødvendig med en trygg økonomisk basis og en politikk som sikrer Oslos økonomiske handlefrihet. Oslo KrF vil arbeide for at flere av de verdier som skapes i hovedstaden kommer byens innbyggere til gode.
Skatte- og avgiftspolitikken i Oslo må styres både ut fra at det samlede skatte- og avgiftstrykket ikke må bli så stort at innbyggere og næringsliv føler seg presset ut av byen, samtidig som kommunen skal sikres de nødvendige inntekter for å gi innbyggerne et godt tjenestetilbud. Avgifter på renovasjon og vann/avløp skal ligge lavt og føles rimelig. Oslos kommunale virksomheter har fokus på kostnadseffektive løsninger. Eiendomsskatten må vurderes ut fra Oslo kommunes samlede økonomiske situasjon. Det bør vurderes om Oslo kommune bør søke staten om et forsøk der man bare krever eiendomsskatt fra næringseiendommer. Ved innføring av en slik eiendomsskatt bør en andel av inntektene gå tilbake til næringsutvikling for å skape flere arbeidsplasser. Oslo KrF mener også at det er riktig å vurdere innføring av fri kommunal skattleggingsrett slik at politikerne kan foreta lokale prioriteringer og øke sitt økonomiske handlingsrom.
Kommunen må innenfor sin saksbehandling ha sterkt fokus på effektive løsninger, reduksjon av unødvendig kommunalt byråkrati og regelverk, kortere saksbehandlingstider og bedre service slik at innbyggere og næringslivet kan ha gode og forutsigbare rammebetingelser.
Oslo Kristelig Folkeparti vil arbeide for:
· økt forståelse for behovet av de kostnadsintensive tilbud som mange av Oslos innbyggere trenger
· fortsatt fokus på kostnadseffektive løsninger i kommunen slik at det samlede skatte- og avgiftstrykket kan være så lavt som mulig
· at eiendomsskatt vurderes ut fra Oslo kommunes samlede økonomiske situasjon
· fri kommunal skattleggingsrett og at en andel av skatteinntektene fra næringslivet skal komme kommunen til gode
Trygg by
Å skape en trygg by er et overordnet mål for Oslo KrF. Vold og trusler om vold har de senere år økt i Oslo. Det utøves mye vold i tilknytning til restauranter og skjenkesteder. Oslo må legge forholdene til rette for et samarbeid med politiet for en større målrettet politiinnsats på steder og til tider der det særlig er fare for grov vold.
Oslo KrF ønsker å øke tryggheten ved at politiets innsats skal være basert på mer synlig tilstedeværelse og rette seg mot alle lovbrudd som er egnet til å skape utrygghet og virke nedbrytende på miljøet i sentrum. Modellen "Samordning av lokale tiltak" (SLT) har med hell vært utprøvd i andre kommuner og skal nå innføres i Oslo. Et slikt samarbeid bør forankres i ledelsen i Oslo kommune og Oslo-politiet.
Alkoholloven må i sterkere grad utnyttes som styringsinstrument. For å forebygge misbruk, uro og vold bør det satses på mer effektiv kontroll og oppfølging. Arbeidet må involvere kommunale etater, politi og serveringsnæringens egne organer. Ved å sette søkelyset på kriminell virksomhet, eierforhold, skattespørsmål og betaling av avgifter, vil man lettere kunne bekjempe lite ønskelig virksomhet. Det er et mål å bidra til å utvikle en mer seriøs serveringsnæring i Oslo.
De synlige rusproblemer i byen må løses ved et tverrfaglig og tverretatlig samarbeid. Behandling med utgangspunkt i menneskeverdet må prioriteres.
Oslo Kristelig Folkeparti vil arbeide for:
· å styrke det forebyggende arbeidet blant ungdom og støtte alkoholfrie steder for unge
· videre utvikling av de organiserte nattevandringene i sentrum
· å styrke utetjenestens virksomhet
· å styrke bydelspolitiet
· at kommunen tar initiativ til et samarbeid med politiet for å fjerne organisert kriminalitet
· å støtte videoovervåking i belastede områder
· å sørge for at skader som følge av hærverk, tilgrising, forsøpling og forfall utbedres raskt for å forebygge kriminelle handlinger
· å støtte kampanjer mot vold i skolen
