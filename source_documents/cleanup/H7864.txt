
Dato: 8. oktober 2003
FREMSKRITTSPARTIETS STORTINGSGRUPPE
Stortingsrepresentant Harald T. Nesvik (FrP)
- SJOKK FRA REGJERINGEN OM SYKEHUSFINANSIERING!
FrPs stortingsrepresentant og medlem i sosialkomiteen, Harald T. Nesvik, er sjokkert over at Regjeringen tar omkamp om sykehusfinansieringen etter at FrP fikk gjennomslag for 60 prosent ISF-finansiering under fjorårets budsjettforhandlinger.
I det forslaget til statsbudsjett for 2004 Regjeringen har lagt frem i dag, blir det varslet en reduksjon av den innstasbaserte finansieringen (stykkprisen) i helseforetakene fra 60 til 40 %. Enhetsprisen skal også reduseres.
- Dette er sjokkerende! Dersom Regjeringen får flertall for sitt forslag vil sykehuskøene igjen øke og sykehusene måtte redusere sin virksomhet, sier Harald T. Nesvik (FrP).
- Dette er å gå baklengs inn i fremtiden. Regjeringspartiene og FrP har vært enige om å øke den innsatsbaserte finansieringen, som gir sykehusene betalt for den jobben de faktisk utfører, til 60 prosent. Nå vil helseministeren gå tilbake på denne avtalen, sier Nesvik.
- Dersom det er slik at takstene for behandling av forskjellige lidelser ikke er i tråd med utgiftene og kan føre til at sykehusene "foretrekker" enkelte diagnoser foran andre, ja da er det takstene det er noe galt med, ikke systemet. For FrP vil det, etter min mening, være umulig å gå tilbake på vedtaket om 60 prosent stykkprisfinansiering i helseforetakene, sier Nesvik.
- Etter at stykkprisen ble økt har helseforetakene behandlet stadig flere pasienter og ventelistene er betydelig redusert. Nå må ikke helseministeren få ødelegge denne gode trenden, avslutter Nesvik som ser sjansene for å bli enig med regjeringspartiene i Stortinget på bakgrunn av Regjeringens forslag, som svært små når det gjelder helse- og sosialbudsjettet.
