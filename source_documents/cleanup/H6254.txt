
14.10.02
Trond Birkedal, formann i FpU
Audun Engebretsen er medlem i FpU!
Undertegnede viser til VGs artikkel om angivelig medlemsjuks som stod på trykk i VG 14.10.02.
Artikkelen i VG bærer preg av lite etterrettelighet og manglende research, og uttrykket å koke suppe på en spiker har vel sjelden vært mer treffende enn i denne saken.
VG baserer hele sitt oppslag på mistanker , og det eneste sannhetsvitnet VG bruker er Audun Engebretsen (25) fra Buskerud. Han hevder at han aldri har meldt seg inn i FpU. Og det er helt korrekt. Audun Engebretsen (23) fra Asker, derimot, er medlem hos oss, og har bekreftet dette muntlig og skriftlig. VG har utvist svært liten etterrettelighet i denne saken, og ikke tatt seg bryet med å sjekke opp sine opplysninger, eller kryssjekke sine kilder. Dette er sterkt kritikkverdig, og når hele VGs sak for å imøtegå mine uttalelser om at vi har fått skriftlig bekreftelse fra de 16 medlemmene bygger på at De har ringt feil Audun Engebretsen, blir dette direkte usaklig og uprofesjonelt av landets største avis.
Jeg er sikker på at jeg hadde fått nei til svar om jeg hadde ringt Odd Brugrand (41) i Lærdal og spurt ham om han hadde skrevet artikkelen, mens jeg hadde fått ja fra Odd Brugrand (30) i Lærdal, dersom jeg hadde stilt samme spørsmålet. (Det dreier seg altså om to personer ved navn Odd Brugrand, hvorav sistnevnte er forfatter av nevnte artikkel.)
Når det gjelder resten av saken, henviser jeg til mine uttalelser om at samtlige 16 nyvervede medlemmer til Asker og Bærum FpU både skriftlig og muntlig har bekreftet overfor hovedorganisasjonen at de har meldt seg inn, og ønsker å være medlemmer, samt at de har betalt. Kontingentpengene er også betalt inn. Dette viser at det, med de informasjonene vi sitter på pr. i dag, ikke finnes snev av belegg for å hevde at det har foregått medlemsjuks i Asker og Bærum FpU.
VG balanserer, etter undertegnedes oppfatning, på grensen av en rekke regler i pressens Vær Varsom Plakat . Blant annet § 3.2 Vær kritisk i valg av kilder, og kontroller at opplysninger som gis er korrekte , samt §4.1 om Saklighet og omtanke. VG sitter, etter det jeg har fått opplyst, medlemslistene for Asker og Bærum FpU, og der står den riktige Audun Engebretsens fødselsdato. Dette burde i hvert fall vært en indikasjon til journalisten om at dette ikke var samme Audun Engebretsen som VG har ringt opp, all den tid alderen også er forskjellig på de to personene.
