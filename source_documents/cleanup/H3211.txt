
1. desember 2000
"Lofast" får oppstartbevilgning i 2001!
Sentrum og Arbeiderpartiet har i budsjettforliket avsatt 25 millioner til videreføring av Lofotens fastlandsforbindelse i 2001. Det forutsettes at prosjektet får prioritet i første del av Nasjonal Transportplan med fortløpende finansiering fra 2002.
Både Sentrum og Arbeiderpartiet har intensjoner om å flytte Lofast fram i NTP slik at fortløpende bevilgninger kommer på plass. Dersom forutsetningen om fortløpende finansiering mot formodning ikke blir innfridd kan de 25 millionene benyttes til oppstart av prosjektet Osen- Korgen.
For Lofotens befolkning er dette en gledens dag, og for Kristelig Folkeparti i Nordland en seier etter mange års innsats for Lofast. Det kan være god grunn til å feire med kaffe og bløtkake denne helga. Jeg vil gjerne berømme initiativtakerne til "Lofastaksjonen" i Oslo i høst, det er god grunn til å tro at den hadde avgjørende betydning for det resultat vi feirer i dag.
Forlikspartnerne Sentrum og Arbeiderpartiet hadde 390 millioner til fordeling:
115 millioner til vei i distrikt
190 millioner til kollektivtiltak
80 millioner til ferjer
5. millioner til rasjonell og miljøvennlig transport
Nordland, Nord Trøndelag, Møre og Romsdal, Oppland og Sogn og Fjordane fikk av veipotten.
Kollektivpakken ble fordelt med 50 millioner til kompensasjon ekspressbusser, 45 millioner til gode kollektivtiltak i fylker og 95 millioner til kollektivtiltak i storbyene.
Fergepakken ble fordelt med 2,5 millioner til utvidet nattåpning av to fergestrekninger på stamvei, 25 millioner til frysing av takster på riksveiferger og 52,5 millioner høyere rabattsats på alle rabattordninger på ferger.
