
23. februar 2000
Solveig Torsvik
Gjenreiser 1. mai som internasjonal solidaritetsdag
Nå skal 1. mai gjenreises som internasjonal solidaritetsdag. Samarbeidskomitéen mellom LO og Arbeiderpartiet har bestemt seg for å legge om 1. mai-markeringen. Heretter skal det legges økt vekt på internasjonal solidaritet og det skal gjennomføres årlige pengeinnsamlinger. - I år skal det samles inn penger til Mostar-regionen i Bosnia-Hercegovina. Midlene som kommer inn skal gå til blant annet bygging av samfunnshus og minerydding, opplyser partisekretær Solveig Torsvik. Hun forteller at innsamlingsaksjonen allerede er i gang og at den skal avsluttes 1. mai.
Samarbeidskomitéen mellom LO og Arbeiderpartiet har bestemt seg for å ha pengeinnsamling til Norsk Folkehjelps (NF) arbeid i Mostar-regionen i Bosnia-Hercegovina i forbindelse med årets 1. mai. Et av tiltakene som NF har satt i gang, er bygging av møteplasser for lokalbefolkningen.
Komiteen mener at internasjonal solidaritet krever både omtanke og handling.
Den enkleste måten å vise solidaritet på, er å samle inn penger til ulike prosjekter.
Samfunnshus
Pengene som samles inn i løpet av aksjonen, vil blant annet gå til bygging av samfunnshus. Disse husene skal bli møtested for alle grupper i lokalmiljøet, og de skal være et bidrag i arbeidet med å gjeninnføre de sosiale strukturene i samfunnet.
Det er allerede etablert et slik hus; samfunnshuset Bijelo Polje i landsbyen Potoci Neretva Canton, Mostar Nord. Målgruppen er hjemvendte flyktninger, internflyktninger i området og innbyggerne i Potoci og Vrapici. Brukerne av samfunnshuset er i hovedsak barn og ungdom, men også voksne kvinner og menn som har behov for juridisk og sosial veiledning og rådgivning knyttet til helsespørsmål, bruker tilbudet.
Norsk Folkehjelps videre planer er å gi støtte og veiledning til etableringen av tre nye samfunnshus i Mostar-regionen. Husene vil bli etablert i kommunene Mostar Sør, Stolac og Jablanca.
Forsoning
Et av målene for de nye husene er å medvirke til forsoning mellom etniske grupper.
- Krigen har herjet i området. Familier har blitt ødelagt, folk har blitt fortrengt fra sine hjem og tusenvis har blitt drept. Tilbake ligger ruiner, ødelagte veier og miner. Flyktninger kommer tilbake til ødelagte hus uten vann og elektrisitet. De har ingen jobb, og de mangler boliger. Gjenoppbyggingen er i gang, men det tar tid. Å etablere et demokratisk samfunn etter en opprivende krig, er vanskelig, sier Solveig Torsvik, partisekretær i Arbeiderpartiet.
- Norsk Folkehjelp bygger broer sammen med lokale myndigheter. Ikke fysiske broer, men mentale broer, poengterer Solveig Torsvik.
- I tillegg til bygging av samfunnshus, vil pengene som kommer inn også gå til å rydde miner, sette i stand boliger og støtte uavhengige medier.
Ber om støtte
Torsvik ber enkeltpersoner og alle organisasjonsledd støtte aksjonen.
- Innsamlingen kan starte nå, på lagsmøter, årsmøter og andre aktiviteter fram mot 1.mai-dagen. Aksjonen avsluttes med innsamling på de forskjellige arrangement 1.mai.
Bidrag fra enkeltpersoner og lag/foreninger sendes til: Giro 9001.09.54273. Merk giroen Balkan 1. mai. Adressen er Norsk Folkehjelp, Storgata 33A, 0184 Oslo.
