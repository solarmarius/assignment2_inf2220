
09.11.2001
Studentene er forbanna
Det er, blant mange andre, studentene som må svi når Bondevik og hans Høyre-disipler skal gi skattelettelser til de rikeste. Årets statsbudsjett fra Bondevik, er en klar dreining i retning høyre. Prislappen overlates til de som har minst å leve av fra før, blant annet studentene, skriver fylkestingsrepresentant Espen Johnsen
Det er, blant mange andre, studentene som må svi når Bondevik og hans Høyre-disipler skal gi skattelettelser til de rikeste. Årets statsbudsjett fra Bondevik, er en klar dreining i retning høyre. Prislappen overlates til de som har minst å leve av fra før, blant annet studentene.
I budsjettet fra den avgåtte Stoltenberg-regjeringa la Arbeiderpartiet opp til at stipendandelen for studenter skulle økes til 40%. Dette har vært et ønske og et krav fra studentorganisasjonene i mange år. For Arbeiderpartiet er det et prinsipp at alle som ønsker det skal få mulighet til å ta utdanning. Da må det også være slik at hver enkelt har mulighet for å finansiere det utdanningen koster. Derfor la Arbeiderpartiregjeringa opp til tidenes løft innen høyere utdanning, med blant annet bedre oppfølging av den enkelte student og betydelig økning i stipendandelen.
Nå har Bondevik, og Høyre, tatt over, og alle studenter som så frem til en bedre studiefinansiering har grunn til å føle seg snytt. Stipendandelen forblir urørt. Studentene får ikke innfridd sine ønsker.
I Oppland Arbeiderparti og i Arbeiderpartiets Stortingsgruppe vil vi imidlertid fortsette å jobbe for en økning av stipendandelen til 40%. Det er Stortinget som til slutt skal vedta statsbudsjettet, og regjeringspartiene har fortsatt mulighet til å rette opp sine feil.
Nå er studentene forbanna. Det er opp til den borgerlige Bondevik-regeringa å endre på det.
I Arbeiderpartiet er vi klare på våre valg: Vi vil øke stipendandelen til 40% nå.
