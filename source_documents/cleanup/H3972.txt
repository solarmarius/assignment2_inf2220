
8.6.01
Magnhild Meltveit Kleppa,
Pressemelding fra
Magnhild Meltveit Kleppa om dei økonomiske rammene for kommunane neste år:
HOVUDMOTSTANDARANE FINN KVARANDRE NOK EIN GONG
-Arbeidarpartiet støttar seg nok ein gong på høgrepartia. Denne gongen gjeld det dei økonomiske rammene for kommunane neste år. No har Arbeidarpartiet heile våren lova betre skule, billegare barnehagar, og billegare skulefritidsordning. Det blir ikkje meir til barn og unge i 2002 med Regjeringa sitt opplegg, sjølv om det får støtte frå Høgre og Framstegspartiet, seier Magnhild Meltveit Kleppa, Senterpartiet sitt medlem i kommunalkomiteen i Stortinget.
Kommunane må diverre bruke alt for mykje av midlane sine til renter og avdrag neste år fordi eldrereforma og grunnskulereforma er underfinansiert.
Senterpartiet meiner det trengst 4 milliardar kroner i frie inntekter utover Regjeringa sitt opplegg og føreslår dessutan 12 milliardar kroner i gjeldslette til kommunane. Vi føreslår også ein plan for oppretting av den ubalansen det nå er i kommunesektoren mellom utgifter og inntekter.
Ressurskrevjande brukarar
Det blir ei endring når det gjeld den statlege kompensasjonen til ressurskrevjande brukarar frå 2003. Senterpartiet og Kristeleg Folkeparti fekk ikkje gjennomslag for sitt forslag om 80% statleg dekning av kostnadene for utgifter utover 600.000 kroner pr klient. Det forhindra Høgre og Arbeidarpartiet. Regjeringa må likevel utgreie ei toppfinansiering med ein noko større eigendel, føreslege av Høgre. Ordninga skal vere klar frå 2003.
Eldrebustader
Dei kommunane som ikkje har sjukeheimar eller omsorgsbustader med heildøgns bemanning til om lag 25% av dei eldre over 80 år, skal ikkje få avslag på sin søknad om utbygging av fleire plassar. Dette gjeld inntil oversikten over kommunane sine planar føreligg i samband med budsjettet for 2002. Endeleg vedtak om når eldreplanen skal fasast ut skal gjerast då. Senterpartiet meiner det er uakseptablelt at Regjeringa opererer med kvotar overfor kommunane før dei har oversikt kommunane sine planar. Det er pinleg med så mykje utryggleik og frustrasjon på eit område der det nå er nødvendig å halde framdrifta for å sikre ei betre omsorg. Senterpartiet vil ta endeleg stilling til regelverk og utfasing av eldreplanen når endeleg oversikt over kommunane sine planar føreligg.
Landbrukskontor
Berre Kristeleg Folkeparti støtta Senterpartiet sitt forslag om å behalde dagens fordeling av tilskottet til landbrukskontor. Regjeringa sitt opplegg inneber at Gausdal mister 1 million til organisering av sine landbrukstenester medan Oslo vinn 40 millionar Forslaget vårt provoserte likevel fram ein merknad frå eit fleirtal som ber Regjeringa sørge for at urimelege utslag for einskildkommunar blir kompensert gjennom skjønnsmidlane.
