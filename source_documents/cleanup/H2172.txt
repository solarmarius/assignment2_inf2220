
Tirsdag 10. august 1993
Skolepolitisk talsmann Jon Lilletun (KrF):
FORTSATT 7-ÅRS SKOLEALDER
- 10 ÅRS SKOLEPLIKT "NEST-BEST"-LØSNING
-Kristelig Folkeparti oppfordrer kommunene til å ta en debatt om de ønsker 6- eller 7-års skolestart. Kirke-, Utdannings- og Forskningsdepartementet har sendt et brev til kommunene og bedt om høringsuttalelser når det gjelder 9 eller 10 års skoleplikt. I den forbindelse bør kommunene og kommunepolitikere også vurdere spørsmålet om skolestart. Tidligere har kommunene bare i liten grad fått uttale seg om realitetene i dette spørsmålet. Det sier Jon Lilletun, som er Kristelig Folkepartis skolepolitiske talsmann.
Jon Lilletun vil utfordre kommunepolitikere, ikke minst i eget parti, til å fremme forslag i skolestyrer og andre organer, om fortsatt 7-års skolestart.
-Det er også viktig at det blir fremmet forslag om nødvendige økonomiske overføringer, slik at dette kan sikres. Det samme gjelder spørsmålet om behovet for nye skolelokaler og økonomien i reformen forøvrig, sier han.
Lilletun minner om at Kristelig Folkeparti har programfestet at skolestart skal skje når barna er 7 år gamle, og dette standpunktet kommer partiet til å følge opp i Stortinget til høsten.
-Da Stortinget vedtok å gå inn for skolestart for 6-åringer i vår, skjedde dette på så ulike premisser fra de partiene som tilsammen utgjorde flertallet, at vi fremdeles har håp om at dette vedtaket kan gjøres om. To store meningsmålinger i regi av Norges Lærerlag og Vårt Land viser at et klart flertall i folket er enig med KrF i denne saken. Vi har derfor varslet at når lovforslaget til ny grunnskolelov kommer opp i Stortinget til høsten, vil vi foreslå fortsatt 7 års skolestart.
Når det gjelder spørsmålet om 9 eller 10 års skoleplikt, vil KrF aldri medvirke til et resultat med 6-års skolestart og 9-årig grunnskole, understreker Lilletun. Blir 6-års skolestart beholdt, vil KrF gå inn for ti-års skoleplikt som en nest-beste løsning. Jon Lillletun legger til at KrF ønsker også at det skal etableres et pedagogisk tilbud som det skal være frivillig for alle foreldre å vurdere om de ønsker for sine 6-åringer. Han minner om at dette ble fulgt opp av KrF i Stortinget i vår.
