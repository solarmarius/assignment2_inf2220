
Vedtak i Senterpartiets sentralstyre 4. mars 2002
REGJERINGEN SVEKKER DET LOKALE FOLKESTYRE OG FORSTERKER SENTRALISERINGEN.
SP er overrasket over at regjeringen ikke vil følge opp Stortingets beslutning om å flytte de regionale oppgaver innen miljø- og landbruksforvaltningen fra fylkesmannen til fylkeskommunen så lenge det hva disse saker angår ikke er nytt flertall på Stortinget etter valget i 2001 SP vil arbeide for at Stortingets beslutning blir gjennomført.
Oppgavefordelingen mellom stat, kommune og fylke ble grundig behandlet av et bredt sammensatt regjeringsoppnevnt utvalg, og gjennom en omfattende høringsrunde til utvalgets innstilling. Senterpartiet mener at St.meld. nr 31 (2000-2001)er vel underbygget ­ så vel faglig som politisk, og at Stortinget dermed har behandlet saken på et solid grunnlag.
SP mener derfor at regjeringens opplegg mer er et grunnlag for utvikling av en 2-nivå modell enn en styrking av fylket som direkte folkevalgt utviklingsaktør.
Dette bilde forsterkes gjennom regjeringens varslede støtte til forsøk med kommunalt ansvar for videregående opplæring, og overføring av økonomiske midler til kollektivtrafikken direkte til de større bykommunene.
- SP mener det lokale selvstyret må styrkes, ved at det politiske ansvaret for beslutninger og oppgaveløsninger flyttes nærmest mulig dem det gjelder. Det betyr at det er et mål å desentralisere oppgaver fra statlig nivå til kommuner og fylkeskommuner.
- SP mener at det er folkevalgte organer i kommuner og fylkeskommuner som har best kunnskap om lokale og regionale behov, og om forutsetningene for å løse dem på mest effektive måte i egen kommune eller fylke ­ ut fra et helhetsperspektiv på tvers av ulike sektorer.
- SP er enig i at kommunene bør overta ansvaret for oppgaver som krever lokalt politisk skjønn.
- SP mener at fylkeskommunen på samme måte bør overta oppgaver som krever politisk skjønn på regionalt nivå, herunder oppgaver som krever politisk samhandling/-partnerskap med staten og kommunene.
- SP er enig i at staten bør ha ansvaret for standardiserte og regelorienterte oppgaver samt kontrolloppgaver. I tilfelle slike oppgaver er beslektet med oppgaver av politisk karakter lagt til kommunen eller fylkeskommunen, bør oppgaven likevel kunne legges til kommunesektoren, bl.a. for hindre dobbeltarbeid.
- SP mener at fylkeskommunen bør ha myndighet til å ta avgjørelser i saker som har konsekvenser for hele fylket, eller flere kommuner i fylket.
- SP er enig i ­ og krever - at endringer i oppgavefordelingen må bidra til redusert byråkrati, og forventer spesielt at det skjer en vesenlig reduksjon av statlig regionalt byråkrati.
- SP vil understreke at videregående opplæring og kollektivtrafikk er viktige tjenester til innbyggerne som krever regional samordning for å kunne gis som et likeverdig tilbud til alle. Fylkeskommunens ansvar på disse områdene må ikke svekkes.
- SP ser positivt på at regjeringen vil gi fylkeskommunen økt ansvar for og myndighet over midler som har betydning for regional utvikling. SP vil understreke at distrikts- og regionalpolitiske virkemidlene i dag gjelder 25% av befolkningen og forutsetter at verken målet med disse midlene eller det geografiske virkeområdet svekkes. SP mener det er viktig at alle fylkeskommuner ­ også de som ikke har slike virkemidler i dag  får tilgang på økonomiske virkemidler for regional utvikling. Det er viktig at en i hele landet gis økonomisk handlingsrom til å føre en aktiv regional utviklingspolitikk.
- SP forutsetter at en slik styrking av fylkeskommunens regionale utviklingsrolle ­ med særskilt vekt på å øke det økonomiske handlingsrommet ­ vil innebære at fylkeskommunen i praksis gis en reell strategisk styringsrolle i forhold til ulike regionale statsetater. Samfunnsmessig infrastruktur for næringsutvikling vil være en nøkkelrolle for fylkeskommunen. Det betyr at det er særlig viktig at fylkeskommunens styringsrolle i forhold til samferdsel og utdanning/kompetanse styrkes.
- SP støtter regjeringens forslag om at det gjennomføres forsøk med enhetsfylker (sammenslåing av fylkeskommunens og fylkesmannens administrasjon) under politisk ledelse av fylkestinget. SP legger til grunn at slike forsøk må baseres på forutsetninger slik det framgår av KOU-innstillingen "Rydd opp".
