
Lørdag 23. januar 1993
KrFK-leder Aud-Inger Aure:
NEI TIL BEHOVSPRØVET BARNETRYGD
-Jeg ser ingen grunn til at vi skal gå inn og endre den etterhvert lange tradisjonen vi har med å gi lik barnetrygd til alle. Det både overrasker og forskrekker meg når lederen for Arbeiderkvinnene, Sylvia Brustad, sier hun synes dette er en sak det må ses nærmere på. Behovsprøvet barnetrygd vil ramme kvinnene og barna. Dette sa lederen for Kristelig Folkepartis Kvinner, Aud-Inger Aure, på Akershus KrFKs årsmøte på Høvik lørdag.
-Dersom barnetrygden skal bli behovsprøvet, vil den straks få i seg et element av sosial stigmatisering, og vi vil risikere at mange av dem som både er berettiget til den, og som kunne trenge den, føler skam ved å motta den, sa Aud-Inger Aure i sin tale til årsmøtet. Hun minnet også om at barnetrygden i utgangspunktet er en utbetaling til barna, og ikke til mødrene.
-At noen foreldre ser seg råd til å sette barnetrygden på en bankbok i barnets navn, er derfor fullt ut i samsvar med intensjonene for ordningen. Men det er det også dersom foreldrene ser seg nødt til å bruke den til de løpende utgiftene, eller sparer den opp til investeringer av typen sykkel eller skiutstyr. Ønsker man å hente inn igjen til fellesskapet det høyinntekstfamilier får "for mye", har man skatteseddelen til det bruket, sa Aud-Inger Aure.
Hun la til at hun syntes det hadde vært mer naturlig om lederen for Arbeider-kvinnene hadde angrepet skattelettelsene til de høytlønte som også hennes parti har vært med på i Stortinget bare for kort tid siden, enn en ordning som har fungert på en god måte hele etterkrigstiden.
-En behovsprøving av barnetrygden vil dessuten skape et stort byråkrati som heller ikke kan sies å være i tråd med den offisielle politikk, der man vil skjære ned på forbruket i offentlig sektor. Jeg vil ellers minne om noe som ble sagt da barnetrygden ble innført som en rettighet for alle: Det er bedre at de 80-90 prosentene som strengt tatt ikke trenger den, også får den, enn at de 10-20 prosentene som virkelig trenger den, ikke får den. Det er et ansvarlig sosialt prinsipp, sa Aud-Inger Aure, som sluttet med å si at nyfattigdom, særlig blant familiefamilier, gjeldskrise og arbeidsledighet gjør det sannsynlig at antall barnefamilier som virkelig trenger barnetrygden er langt større nå enn både i 70- og 80-årene.
