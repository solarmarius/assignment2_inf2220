
Stortinget 30.04.02
Odd Roger Enoksen, leder i Senterpartiet
Distriktspolitisk kalddusj fra regjeringen
- Kommunalministerens Distriktspolitiske redegjørelse i Stortinget i dag ble en kalddusj for de som håpet regjeringen skulle gjøre en distriktspolitisk snuoperasjon. Regjeringen presentererer en politikk for urbanisering, blant annet ved at den legger opp til en vridning fra satsing i de næringsfattige områdene, til satsing i regionale sentra og eksisterende vekstområder, sier Odd Roger Enoksen.
- Det er særdeles defensivt når regjeringen nå velger å gå bort fra bosettingsmålet Stortinget tidligere har vedtatt om å opprettholde bosettingsmønsteret. Regjeringens nye mål er å ha befolkningsvekst i alle landsdeler. Med den kraftige regionale sentraliseringen vi ser er dette er et dårlig mål på om vi lykkes med distriktspolitikken, sier Enoksen.
Regjeringen har tydelig vist at distriktspolitikk ikke er et satsningsområde, gjennom å kutte drastisk i det distriktspolitiske virkemiddelapparatet. Kommunale næringsfond, som i år 2000 bidro til 970 bedriftsetableringer og 1800 nye arbeidsplasser, er helt borte. I tillegg kommer de store kuttene regjeringen har foretatt i SND. Det er fristende å sitere konsernsjef Jens Petter Ekornes slik han sa det i Sunnmørsposten: "Forslaget fra regjeringa om å kutte i bevilgningene til SND, er kort og godt en katastrofe. - Jeg frykter for at dette bare er begynnelsen på en rasering av SND som drivkraft i næringsutviklinga på landsbygda".
Senterpartiet er positive til regjeringens satsing på nyskaping, blant annet gjennom grûnderopplæring i skolen, men dette må kombineres med aktive virkemidler. Regjeringens ensidige satsing på generelle rammebetingelser tjener ikke bedriftene i distriktene.
