
7. mars 2000
Signe Øye
- Vi må ikke glemme de langtidsledige
Stortinget behandlet tirsdag stortingsmeldingen om regulering av arbeidsinnvandring, der det legges opp til en oppmyking av reglene for arbeidsinnvandring når det gjelder sesongarbeidere og fagarbeidere.
Stortingsrepresentant Signe Øye fra Arbeiderpartiet understreket at Norge allerede har mangel på arbeidskraft i enkelte sektorer, og at det derfor er nødvendig å myke opp reglene for arbeidsinnvandring.
- Særlig opplever helsesektoren stor mangel på kvalifisert arbeidskraft, og det er ingen grunn til å tro at denne mangelen vil bli mindre i årene som kommer. Vi må derfor erkjenne at vi må hente inn arbeidskraft fra utlandet - også utenfor EØS-området, sa hun.
Stortingsmeldingen legger også opp til en utvidelse av adgangen til å leie inn sesongarbeidere til å gjelde hele året.
- Jeg har selv vært på besøk i Båtsfjord og sett hvor avhengig fiskeindustrien der til tider er av å importere arbeidskraft, blant annet arbeidskraft fra Russland. Det er bra for fiskeindustrien i Finnmark, men det er også bra for de russerne som ønsker å komme hit for å arbeide og dermed tjene penger som kommer godt med når de kommer tilbake til Russland. Her har de ordnede arbeidsforhold, tarifflønn og forholdene er slik de skal være i arbeidslivet, sa Øye.
Men Øye la likevel til at en forutsetning for en slik oppmykning må være at arbeidsledigheten er lav. Hun understreket derfor viktigheten av å fortsatt opprettholde en arbeidsmarkedspolitikk og en sterk arbeidsmarkedsetat over hele landet som tar fatt i de utfordringene vi har med å få flest mulig i arbeid.
- En forsterket arbeidslinje og full sysselsetting skal fortsatt være vårt øverste mål - slik at vi får flest mulig i arbeid - før vi må ty til arbeidskraft fra områder utenfor EØS, sa hun.
- Å åpne for mer arbeidsinnvandring må ikke bety at vi gir opp å skolere de langtidsledige som i dag mangler for eksempel fagbrev. Fagbrev som i stadig større utstrekning kreves for å komme i betraktning i de ledige jobbene. Vi må ikke stenge igjen for dem som stiller noe svakere på arbeidsmarkedet og som trenger litt ekstra hjelp for å komme inn. Økt arbeidsinnvandring må heller ikke bety at vi gir opp å gi de ca. 80.000 deltidsansatte større stillinger. For det viser seg at også her ønsker størsteparten seg flere timer på jobb, større stillinger. Svært mange av disse har fagbrev og kvalifikasjonene. Det er spesielt mange deltidsansatte inne pleie- og omsorgssektoren. Men vaktlister og innviklede turnusordninger setter sperrer for at stillingene kan utvides. Dette må vi ta sterkere tak i, sa Øye.
Øye pekte også på at mange innvandrere faller utenom på arbeidsmarkedet, og at arbeidsledigheten blant innvandrere er tre ganger så høy som i befolkningen for øvrig.
- Det kan vi ikke så oss til ro med. Å få godkjent sin utdannelse fra utlandet har vært et av de vanskelige nåløyene for innvandrerne å komme igjennom. Og det tar alt for lang tid. Dersom vi nå tar mål av oss til å gi arbeidstillatelse til enda flere kan vi ikke ha disse proppene i systemet. For jeg regner med at vi må ha et system for godkjenning av kompetanse også for disse.
Øye avviste på det sterkeste det inntrykket enkelte har skapt av at Arbeiderpartiet og Fremskrittspartiet var enige i om det ikke skulle åpnes for mer arbeidsinnvandring.
- Med denne innstillingen håper jeg at vi kan sette en stopper for en slik feiltolkning. Å lese innstillingen og merknadene fra Fremskrittspartiet sier noe om innstillinger til mennesker som kommer fra andre land. Du skal få lov til å komme å jobbe. Være med på verdiskapningen slik at vi her i landet kan bygge ut velferden vår - som er svært høy allerede. Men det skal være på Fremskrittspartiets betingelser - i korte perioder og uten å kunne ta med seg sin familie. Slike synspunkter er uhørt i år 2000 i i den internasjonale verden vi lever i, avsluttet hun.
