
Mandag 11. mai 1998
Sentralstyret i Kristelig Folkeparti:
BLADPORTOEN MÅ REVURDERES
Sentralstyret i Kristelig Folkeparti ber styret i Posten Norge AB ta opp til ny vurdering endringene i portotakstene for bladprodukter. Den kraftige økningen i portotakstene, og kravet om at hver utgave må ha minimum åtte sider, rammer mange bladutgivere så hardt at det i sin ytterste konsekvens er en trussel mot ytringsfriheten.
I et brev til styreleder Eivind Reiten i Posten Norge AB setter partileder Valgerd Svarstad Haugland spørsmålstegn ved om begrunnelsen kostnadskutt og inndekking av utgifter er holdbart. Hun viser til at dersom portoendringen fører til at antallet publikasjoner går ned, vil inntektsgrunnlaget for posten gå ned. Samtidig minner hun om at dagsaviser og større blader har ressurser til å velge andre distribusjonsformer, dersom portokostnadene øker for mye.
For fylkeslagene i Kristelig Folkeparti kan portoendringen få som konsekvens at man blir tvunget til å legge ned fylkesavisene som sendes til partimedlemmene. Disse er som regel på fire sider. Kravet om åtte sider fører til store økninger i produksjons- og trykkekostnadene for disse avisene.
God mulighet til distribusjon og informasjonsflyt for mindre organisasjoner og andre interessefellesskap, er et viktig grunnlag for hele vårt demokratiske system. I sin ytterste konsekvens har dette sammenheng med prinsippet om ytringsfrihet, heter det i brevet til styrelederen i Posten Norge fra lederen i Kristelig Folkeparti.
