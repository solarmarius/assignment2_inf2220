
12.08.2005
ARBEIDERPARTIETS STORTINGSGRUPPE
Stortingsrepresentant Knut Storberget, Ap
- Økt innsats for å dempe varetektsfengsling
- Det må brukes mer penger og ressurser for å oppklare kriminalitet og dermed få ned bruken av varetekt. Raskere saksbehandling i domstolene, raskere påtale og bedre bevis kan forbygge feilaktige varetektsfengslinger, sier Knut Storberget, Arbeiderpartiets justispolitiske talsmann. Han reagerer på at 167 personer i første halvår i år har søkt om erstatning etter å ha sittet uskyldig i varetekt. Det er like mange som i hele fjor. - For å forbygge at folk ikke sitter lenge i fengsel, og om de fengsles/straffeforfølges uriktig, er noe av det viktigste å se på tiltak som kan redusere saksbehandlingstiden. Samtidig må vi ha økt fokus på politiet for å gi dem bedre verktøy for bevisføring. Dette vil også styrke rettssikkerheten, og folk slipper ut raskere om de blir feilaktig fengslet, sier Knut Storberget.
- I tillegg er det viktig å oppklare mer kriminalitet og ha bedre bevis. Arbeiderpartiet har forslått at DNA bevis kan brukes på lik linje med fingeravtrykk, og vi venter fortsatt på Regjeringen. Med bedre bevis kan det tidligere fastslåes hvem som kan sjekkes ut av saker, sier Storberget, og legger til: - Arbeiderpartiet har foreslått å utvide muligheten til bruk av DNA som bevis i flere saker og vi vil ha sentral finansiering av DNA registeret.
Arbeiderpartiet fremmet i fjor forslag i Stortinget om raskere saksbehandlingstid i straffesakskjeden, og fikk flertall for en rekke endringer. - Jeg er likevel ikke fornøyd siden vi ikke oppnådde flertall for følgende forslag om en tidsfrist for straffesaksbehandling: "Stortinget ber Regjeringen fremme forslag for Stortinget før utgangen av vårsesjonen 2005 med lovendringer og tiltak som vil bidra til at straffesaker, der det er mulig, pådømmes i 1. instans før det er gått 6 måneder, og under enhver omstendighet innen 2 måneder etter at tiltale er tatt ut."
- Fortsatt mener vi at Regjeringen gjør for lite for å redusere saksbehandlingstiden, understreker Knut Storberget.
