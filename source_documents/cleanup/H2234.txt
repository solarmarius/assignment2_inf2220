
Torsdag 17. juni 1993
Akershus-kandidat Valgerd Svarstad Haugland (KrF):
UTING MED "KARTLEGGING" AV KANDIDATER
-At ulike press- og interessegrupper henvender seg til stortingskandidater for å kartlegge hva disse mener om gruppenes saker, er noe vi politikere har måttet lære oss å leve med. Men når andre politiske partier begynner med det samme, reagerer jeg sterkt og negativt. Akershus Senterparti går over streken når de avkrever stor-tingskandidatene svar på hva vi mener om Christansen-utvalgets innstilling. Det sa Kristelig Folkepartis førstekandiat i Akershus, Valgerd Svarstad Haugland, på et møte i Hurdal torsdag kveld.
Valgerd Svarstad Haugland understreker at hun ikke vil noen problemer med å svare på spørsmålene fra Akershus Sp, og at partiet trolig ville være godt fornøyd med svarene hennes.
-Når jeg ikke kommer til å svare på spørsmålene, er det rett og slett fordi jeg synes det er en uting at et parti opptrer som pressgruppe overfor et annet parti. Da har man flyttet den politiske prosessen partiene i mellom ned på et plan der den ikke bør høre hjemme. Jeg vil også minne om at partiene faktisk går til valg på programmer, og ikke på enkeltsaker.
Svarstad Haugland sa at hun også reagerer negativt på språkbruken i brevet fra Akershus Sp.
-Jeg synes det er utidig når man skriver at "velgerne har krav på" å få vite hvor-dan andre partiers politikere stiller seg til Senterpartiets valgkampsaker, og at svarene vil bli offentliggjort den-og-den dato. Akerhus Sp mener vel ikke at vi skal drive vår valg-kamp på Senterpartiets premisser, spurte Valgerd Svarstad Haugland i Hurdal torsdag.
-Vil jeg si noe om Christiansen-utvalgets innstilling, skal jeg velge både tid, sted og form selv. I KrFs program har vi flere avsnitt om hvordan vi vil forholde oss til folkeavstemninger, enten de gjelder kommunesammenslåinger eller norsk EF-medlem-skap. Når det gjelder det siste, har vi jo, i motsetning til Senterpartiet, sagt klart fra at vi vil respektere det råd folket gir. Når det gjelder Christiansen-utvalgets innstilling, tror jeg ikke Akershus Sp vil ha noe noe å innvende mot mine synspunkter i saken, men jeg har adskillig å innvende mot deres metoder, sa førstekandidaten til Akershus KrF under møtet i Hurdal torsdag kveld.
