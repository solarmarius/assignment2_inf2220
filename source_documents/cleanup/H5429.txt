
13. desember 2001
Fra KrFs samferdselspolitiske talsmann Odd Holten:
Miljøfokus på Rv 7 over Hardangervidda
Flertallet i samferdselskomiteen mener at riksvei 7 over Hardangervidda vil bli vurdert stengt om det skulle oppstå hinder for reinen i området. -Dette er en miljøseier for KrF , sier samferdselspolitisk talsmann Odd Holten i forbindelse med at Stortinget dag behandler samferdselskomiteens budsjettinnstilling.
Regjeringen har i budsjettproposisjonen foreslått å holde Rv7 over Hardangervidda fortsatt vinteråpen, men samtidig understreke at vegen ikke er å betrakte som en helårsveg. -KrF har vært opptatt av denne saken fordi en vinteråpen veg kan skape problemer for reinen på Hardangervidda. Vi er glade for at et flertall i komiteen nå deler vår miljøfokus, sier Holten.
-KrF forutsetter nå at Direktoratet for Naturforvaltning og Vegdirektoratet har et nært samarbeid om disse vurderingene. Det er fortsatt nødvendig å få økt kunnskap om sammenhengen mellom villreinens levekår og framtidig vinterdrift av Rv7. Også sikkerhetsaspektet ved ferdsel på vegen vinterstid vi bli vurdert. KrF ønsker at man både kan prioritere sikkerheten og ivareta hensyn både til rein og folk, sier Holten.
-KrF har på denne bakgrunn støttet at Rv7 over Hardangervidda holdes åpen vinteren 2001/2002, med de premisser som ligger i Regjeringens forslag. Regjeringen skal derfor kommer tilbake til Stortinget med erfaringer fra samarbeidet mellom de to direktoratene i dette spørsmålet, sier Odd Holten.
