
23. november 1999
Grethe Knudsen
- Miljøhensyn og arbeidstakerrettigheter må settes høyt på dags
- Norge har alltid kjempet for at det skal finnes internasjonale kjøreregler som regulerer nasjonenes handlinger. Men for oss er det ikke likegyldig hvordan kjørereglene utformes, heter det blant annet i presseutdraget fra Grethe Knudsens innlegg i WTO-debatten i Stortinget 23. november 1999
- Norge har alltid kjempet for at det skal finnes internasjonale kjøreregler som regulerer nasjonenes handlinger. Men for oss er det ikke likegyldig hvordan kjørereglene utformes. Miljø har fra norsk side gjennom år stått høyt på dagsordenen. Det må det fortsatt gjøre i WTO - fordi miljøhensyn må integreres i alle forhold innen næringsvirksomhet. Dette sa Grete Knudsen i stortingsdebatten om utenriksministerens redegjørelse om WTOs ministermøte i Seattle.
For å sikre at miljøhensynet ivaretas, mente Grete Knudsen at vi også må være villige til å gå igjennom våre egne ordninger. Innen landbruket må vi sikre at de støtteordningene vi ønsker skal fortsette, holder vann også på den miljømessige siden. Derfor var hun enig med utenriksministeren i at en i forhandlingene må forventes å gå lenger enn de eksisterende forpliktelsene, av hensyn til u-landene, til egen eksport og ikke minst av hensyn til miljøet.
- Det kan bety tøffe omstillinger for oss, men det vil være uriktig om vi ikke medgir det, sa hun.
Knudsen var også glad for at debatten om arbeidstakerrettigheter og forbud mot barnearbeid nå ser ut til å ha kommet inn i en mer konstruktiv fase.
- Både USA og EU har bestemt seg for at WTO skal innføre minimumsstandarder for arbeidstid og arbeidsmiljø og forbud mot barnearbeid. USA og EU har forskjellig tilnærming til hvordan en skal legge en strategi for å få dette til. Det er å håpe at Norge kan komme med en noe annen tilnærming enn kun å tenke seg en prosess gjennom de såkalte likesinnede land. Det bør kunne være mulig fra norsk side å gå inn i en aktiv dialog med de u-landene som er fullt ut klar over problemet og som selv vil være med på å legge premissene, sa Knudsen, som mente at sanksjonsordninger lett kan oppfattes som proteksjonisme fra i-landenes side.
Grete Knudsen uttrykte også glede over at Kina nå etter mange år ser ut til snart å bli WTO-medlem.
- Vi vet det vil kreve store omstillinger for dem, men samtidig vil også mange få glede av økt handel med dette spennende landet. Og jeg håper at Regjeringen vil følge opp de initiativ Landsorganisasjonen har tatt overfor den kinesiske landsorganisasjonen om prosjekter for å sikre kjøreregler på vegne av arbeidsfolk med hensyn til faglige rettigheter og demokratisering i bedriftene, sa Grete Knudsen.
