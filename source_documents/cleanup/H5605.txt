
26. februar
Leder av Kirke-, utdannings- og forskningskomiteen, Rolf Reikvam:
Tar opp Oslo-skolens problemer i Stortinget
Utdanningskomiteens leder, Rolf Reikvam støtter foreldrene, elevene og lærerne som demonstrerer mot budsjettkutt i Oslo-skolen i dag. Han la allerede forrige uke inn et spørsmål om dette til utdanningsminister Kristin Clemet, som vil bli besvart i spørretimen i Stortinget i morgen.
- Det sier seg selv at det å kutte 250 lærerstillinger i Oslo-skolen vil få dramatiske konsekvenser for undervisningstilbudet, ikke minst for de som har behov for spesiell tilrettelegging. Det kan vi ikke akseptere, uttaler Reikvam.
-Vi vil sikre skolenes ressurser til spesialundervisning og oppdeling av klassene i mindre grupper, ved å foreslå å lovfeste en minstestandard for hvor mange undervisningstimer skolene skal tilby elevene, sier Reikvam.
Reikvams stiller dette spørsmålet til Clemet i spørretimen i morgen:
"Et oppslag i Aftenposten Aften 18. februar d.å. viser til at over 250 lærerstillinger i Oslo vil bli fjernet neste skoleår. Det vil bli færre timer til undervisning, noe som vil ramme elever som trenger spesiell tilrettelegging. SV har tidligere fremmet forslag om å lovfeste et minste timetall til hver skole. Vil statsråden vurdere å foreslå å lovfeste minstestandarder som et minste timetall for å sikre et mest mulig likt tilbud og samtidig redusere timetallskuttene som rammer utdanningstilbudet?"
