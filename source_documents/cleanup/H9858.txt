
31. januar 2006
Senterpartiet
Senterpartiet ønsker å videreutvikle en velfungerende statskirkeordning med nødvendige reformer
I dag legger stat - kirke - utvalget fram sin innstilling for kirkeminister Trond Giske. Senterpartiet ser fram til å sette seg inn i de endringsforslag som utvalget kommer med, vi gleder oss også til den verdidebatten som naturlig vil komme som følge av denne innstillingen. Senterpartiet ønsker å videreutvikle en velfungerende statskirkeordning der staten utnevner biskopene, der kirken er gratis for alle og med et likeverdig tilbud i hele landet.
Senterpartiet vil kjempe for at Den norske kirke også i fremtiden skal være en folkekirke der det er plass til den store tro og den lille tvil. Vi mener dette best ivaretas innenfor en grunnlovsfestet statskirkeordning der Kongen (Kongen i Statsråd) er øverste kirkestyre, med læreansvar og utnevning av biskoper som de to viktigste oppgavene. Innenfor en videreutvikling av statskirken bør en demokratisering av de kirkelige valgprosesser være et sentralt tema.
Senterpartiet er spesielt opptatt av at kirken fortsatt skal være 100 prosent offentlig finansiert. En medlemskontingent, slik flertallet foreslår, vil gjøre det vanskeligere for folk å benytte det tilbudet kirken i dag tilbyr. Vi frykter også at dette vil true kirkens mulighet til å være landsdekkende.
For Senterpartiet er det viktig å understreke at Kirken, i tillegg til å være et trossamfunn, også er en sentral institusjon lokalt. Den har stor følelsesmessig betydning for enkeltmennesker selv om en del i det daglige har et mer distansert forhold til Kirken. Kirkens kulturelle betydning er også av stor betydning.
