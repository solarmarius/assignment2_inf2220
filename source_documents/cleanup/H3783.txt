
29.1.97
Terje Riis-Johansen,
-REGJERINGA FORTRENGER FAKTA OM SCHENGEN
- Samtidig som stadig flere krefter i EU signaliserer behovet for å gjøre Schengen-avtalen til en fullverdig del av EU-systemet, stikker regjeringa hodet i sanden og presser på for norsk assosiering så snart som mulig, sa Terje Riis-Johansen på et møte i Kviteseid i Telemark onsdag kveld. Senterpartiet krever at behandling av avtalen i Stortinget må utsettes til etter EUs regjeringskonferanse og stortingsvalget.
Blir Schengen integrert i EU, kan ikke Norge bli med. I en innstilling til resolusjon fra EU-parlamentet i dag heter det at «Schengen-aftalerne er af begrænset varighed og skal erstattes af fællesskabslovgivning». Videre lyder en rapport fra EUs regjeringskonferanse referert i avisa Irish Times 24. januar at «Frankrike og Tyskland nå er spesielt opptatt av å sikre at prosjekter som Schengen-avtalen blir utvikla innenfor EU-rammeverket og ikke utenfor». Dette er klare signaler om at vilkårene for Norges assosiering fort kan falle bort.
- Regjeringa er uansvarlig når den arbeider for å få Schengen-avtalen ferdigbehandla i Stortinget før sommeren. EUs regjeringskonferanse avsluttes etter planen senere på sommeren. Stortinget må derfor ikke behandle avtalen før til høsten, og slik oppnår man også den fordelen at velgerne får ta stilling til Schengen-avtalen i stortingsvalget, sa Terje Riis-Johansen.
