
Fredag 28. februar 1992
Finanspolitisk talsmann Odd Holten (KrF):
IKKE ROM FOR SKATTELETTELSER FOR OLJEINDUSTRIEN
Det vil ikke være rimelig å gi en skattelettelse for oljeindustrien i en tid da det er god inntjening i næringen, samtidig som er det er mange andre viktige oppgaver som må ivaretas, blant annet den høye arbeidsledigheten. Kristelig Folkeparti vil derfor gå imot Høyres forslag om lettelser på 3,4 milliarder. Dette slo stortingsrepresentant Odd Holten fast da Stortinget drøftet petroleumsbeskatningen i Stortinget fredag. Odd Holten er KrF's finanspolitiske talsmann i Stortinget.
Odd Holten sa at Kristelig Folkeparti støtter departementet og flertallet i finans-komiteen som mener at den endringen i beskatningen som oljeindustrien nå er pålagt, må føre til et "null-spill" i forholdet til provenyet for staten. Dette oppnår man ved å holde CO2-avgifte utenom.
Odd Holten hadde ellers inntrykk av at oljeselskapene er tilfredse med skatte-systemet som nå blir vedtatt, både på kort og lang sikt.
