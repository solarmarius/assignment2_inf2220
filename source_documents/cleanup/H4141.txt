
tirsdag 22. oktober 1996 12:00:32
Pressemelding lørdag 19. oktober.
NORGE TRENGER FORANDRING OG FORNYING
Venstre presenterte lørdag hovedtrekkene i partiets forslag til statsbudsjett for 1997. Det liberale partiet legger fram flere radikale reformforslag. Etter Venstres mening trenger Norge særlig forandring og fornying på disse områdene:
En grønn skattereform som samtidig gjør det lettere å skape nye arbeidsplasser og bedre miljøet. Dette er en videreføring av Venstres mangeårige kamp for et skatteskifte. I år foreslår også Venstre at flere av strakstiltakene foreslått av Grønn skattekommisjon gjennomføres.
Et krafttak for å bevare det lokale selvstyret i kommunene og for å sette kommunene i stand til å løse de omfattende velferdsoppgavene de er pålagt. Venstre har tillit til at lokalpolitikere i like stor grad som stortingspolitikere kan prioritere satsing på helse, skole og eldreomsorg når de gis handlefrihet til det.
Et håndslag til småbedriftene som bærer landet. Det er småbedriftene som skaper de nye arbeidsplassene, og Venstres skatteskifte fra rød til grønn skatt kommer særlig disse til gode. Venstre fremmer også en rekke andre forslag som gir småbedriftene romslige arbeidsvilkår for å oppfylle sin nøkkelrolle i norsk økonomi.
Reformer for et varmere Norge. Venstre vil omfordele for å forbedre velferdssamfunnet, og utfordrer dermed folket til å ta et tak for å bedre situasjonen for de vanskeligst stilte. Blant annet foreslås det omfordeling fra korttidssyke til langtidssyke og satsing på sykehusene.
Venstre gjør store omfordelinger i sitt budsjettforslag, men svekker ikke balansen i budsjettet i forhold til Regjeringens opplegg. Av tre grunner holder Venstre fast ved en avsetning til oljefondet og fremtidige generasjoner på 40,9 milliarder:
Aktiviteten i norsk økonomi er så høy at bruk av økt forbruk kan komme til å overopphete økonomien. Norge må ikke gjenta feilene fra forrige gang tidene var gode.
De offentlige utgiftene er allerede i for stor grad finansiert ved at vi henter ut olje- og gassressurser som burde vært en reserve for framtidige generasjoner.
Norge er blant de fem rikeste landene i verden. Hvis ikke vi innenfor vårt høye forbruksnivå skal klare å organisere et godt helsetilbud og et utdanningssystem for framtida, hvilke land skal da klare det?
Oversikt over hovedpunkter i budsjettalternativet følger nedenfor. Hele budsjettalternativet kan lastes ned i .pdf-format (for Acrobat Reader)
Oversikt over enkelte konkrete budsjettforslag
Skatteskifte fra rød til grønn skatt.
For næringslivet reduseres arbeidsgiveravgiften til maksimalt 11,5%. Delingsmodellen fjernes for aktive eiere i aksjeselskaper. For husholdningene økes klassefradraget med 2500 kroner (5000 i klasse II) og inntektsskatten på bolig fjernes i sin helhet.
Av grønne skatteskjerpelser går Venstre blant annet inn for å fjerne industriens fritak for el-avgift og øker C02-avgiften på bensin og flydrivstoff med 50 øre pr. liter.
Som en direkte oppfølging av strakstiltakene Grønn skattekommisjon foreslår, går Venstre inn for å innføre en moderat avgift på 50 kroner pr. tonn C02-utslipp fra de sektorer som i dag er fritatt for slik avgift. Økning av autodieselavgift og innføring av S02-avgift på produkter og anvendelser som i dag er fritatt, er flere eksempler på at Venstre bringer anbefalingene fra Grønn skattekommisjon inn i budsjettbehandlingen.
Venstre styrker også forskjellige miljørelaterte poster med en milliard til sammen.
Krafttak for velferdskommunene
For at det lokale selvstyret fortsatt skal ha et reelt innhold, går Venstre mot Regjeringens forslag om å redusere skattøret for kommuner og fylkeskommuner. Dette betyr at kommunene får beholde 4,5 milliarder mer av egne inntekter. Venstre foreslår en reduksjon av de statlige overføringene til kommunene på 1,4 milliarder, slik at netto styrking av denne sektoren blir 3,1 milliarder. Venstre legger vekt på økt bruk av skjønnsmidler for å motvirke særlig urimelige utslag av omleggingen.
Til grunn for styrkingen av kommunesektoren legger Venstre til grunn følgende behovsvurdering: Sykehus 900 millioner, psykiatri 300 millioner, enerom og sykehjemsplasser 200 millioner, grunnskolen 500 millioner og øvrig satsing 400 millioner.
Småbedriftene bærer landet
Lettelsene i røde skatter (redusert arbeidsgiveravgift, fjerning av delingsmodellen) i Venstres skattereform kommer særlig arbeidsintensive småbedrifter til gode. Venstre foreslår også tilsammen 300 millioner til for å bedre tilgangen på risikovillig kapital, fordelt gjennom et såkornkapitalfond og kommunale næringsfond.
Venstre går mot Regjeringens forslag om å utvide arbeidsgivers ansvar for sykelønn fra to til tre uker.
Reformer for et varmere Norge
Venstre strammer inn på sykelønnsordningen og bruker de innsparte midlene i økningen av ytelser til uføretrygdede og til satsing på sykehusene. Venstre ønsker dessuten en tilgjengelighetsreform for funksjonshemmede. Venstre går inn for å øke barnetrygden og går mot forslag om økte egenandeler i helsevesenet. I tillegg kommer satsingen på helse som er nevnt under kommunesektoren.
Venstre foreslår også at stipendandelen i Statens Lånekasse for utdanning økes til 30% i 1997.
