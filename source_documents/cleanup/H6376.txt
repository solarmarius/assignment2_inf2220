
22.11.02
Stortingsrep Per Sandberg (FrP)
Skuffende asylforlik
Innvandringspolitisk talsmann i FrP Per Sandberg er skuffet over at regjeringspartiene ikke var villig til å komme med noen strukturendringer i asylpolitikken. Heldigvis fikk vi i alle fall fullt gjennomslag for at det skal stilles forsørgergaranti ved familiegjenforening, sier Sandberg.
FrP fikk gjennomslag for innføring av forsørgergaranti ved familiegjenforening, som utgjør 80 millioner i sparte midler. Dette var et forslag som Statsråden var enig i men som hun ikke ville innføre fra årsskiftet. FrP har nå sikret dette.
Sandberg finner det defensivt at regjeringspartiene kun kommer med utredninger og vurderinger i svar på asylkravene fra FrP. Dette gjelder slike ting som 15 måneders regelen, hvem som kan få familiegjenforening, hvordan og hvem vi kan sende ut, hvordan vi kan utøve kontroll, bruken av Dublin konvensjonen osv.
- Selv på områder Statsråd Solberg har signalisert endringer nyttet det ikke å få vedtatt handling. Mangelen på handlingskraft er kraftig fremtredende. Dette er defensivt, sier en mektig irritert Sandberg.
FrP fikk altså bare gjennomslag for ett av sine mange tiltak innen asylpolitikken, dette faller Sandberg tungt for brystet.
- Vi er ett viktig skritt på vegen, men å få blant annet KrF til å forstå at her må det handling til, er en jobb vi bare må fortsette og aldri gi oss på fremholder Sandberg.
Han avslutter med å si at han er trygg på at tiden og utviklingen også på dette feltet vil vise at det FrPs politikk som er den rette.
