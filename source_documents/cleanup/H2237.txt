
Tirsdag 17. august 1993
KrF-nestleder Valgerd Svarstad Haugland:
KRISTENDOMSFAGET MÅ STYRKES
SOM SKOLENS VERDIFAG
Selv om søknadene fra Huseby ungdomsskole i Trondheim og Ila skole i Oslo om å erstatte kristendomsfaget med et såkalt "verdifag" har fått et slags politisk dødsstøt, er siste ord om denne saken langt fra sagt. Lederen for Lærersambandet og general-sekretæren i Human-Etisk Forbund støtter forslaget, og SV og Frp har som kjent programfestet at kristendomsfaget skal erstattes med et verdifag. Det sa Kristelig Folkepartis nestleder Valgerd Svarstad Haugland i Kristiansand tirsdag.
-I en tid med forvirring om normer og verdier, og der vi ser en økende interesse for okkulte og negative krefter, og med en satanisme-debatt på dagsorden, er det behov for å styrke den kristne kulturarven i samfunnet. Det er kristendomsfaget som er verdifaget framfor noe i norsk skole, sa Valgerd Svarstad Haugland i foredraget sitt.
-Unge mennesker må aktivt få lære om den kristne tro og dens verdier for å kunne møte de negative kreftene som vi ser florere. I den forbindelse er arbeidet med å legge kristendomsfaget bedre til rette pedagogisk svært viktig. Det oppstår et vakum når kristen kulturpåvirkning og annen kristen påvirkning svekkes, og det er i dette tomrommet okkultiske og andre former for ny-religiøsitet finner sine nisjer, sa hun.
Svarstad Haugland minnet om at forbindelsen mellom kirke og undervisning har en flere hundre år lang tradisjon i Norge. Den alminnelige skoleplikten ble innført i Norge med det erklærte formål å gi undervisning i kristendom. Kristendomsfaget har alltid vært verdifaget i norsk skole, selv om man fra human-etisk side gjerne ser at det blir slått en strek over denne kulturarven.
-Jeg tror det er svært viktig at unge mennesker må aktivt få lære om den kristne tro og dens verdier, slik at de er trygge på sitt eget verdigrunnland før de får opplæring om andre livssyn og religioner.
KrF-nestlederen, som selv er utdannet som lærer, la til at dersom kristendomsfaget skal kunne fjernes fordi noen elever reagerer negativt på det, må det være mange fag som snart være på vei ut av norsk skole.
-Skolen bør heller ta utfordringen fra statsråd Hernes om å gjøre faget mer engasjerende, sa Valgerd Svarstad Haugland i Kristiansand tirsdag kveld.
