
Fredag 6. mars 1992 Sperrefrist: Lørdag 7. mars kl. 09.00.
Odd Holten på årsmøtet i Østfold KrF:
ARBEID ER ET GODE SOM MÅ FORDELES
I en tid med 170.000 arbeidsledige, er arbeid et gode som må fordeles slik at det kommer flest mulig til gode. Derfor er bedre rammebetingelser for næringslivet viktigere enn skattelette til oljeindustrien. Derfor må både dobbeltarbeid og svart arbeid bekjempes med alle midler. Dette slo stortingsrepresentant Odd Holten fast under årsmøtet i Østfold KrF i Fredrikstad lørdag.
-Den høye arbeidsledigheten i Østfold krever en felles vilje til innsats fra oss alle, slik at vi kan få næringslivet til å fungere i konkurranse på det nasjonale og internasjonale plan, sa Odd Holten. Han minnet om at Østfold med sine 14.500 arbeidsledige nå har den høyeste ledigheten i landet.
Han understreket også at regjeringen kan få flertall i Stortinget for økt innsats mot arbeidsledigheten når den legger fram Revidert Nasjonalbudsjett. Han nevnte spesielt tiltak som å øke rammene innenfor offentlig sektor, redusere arbeidsgiveravgiften, el-avgiften og mineraloljeavgiften. Slike forslag vil kunne samle et flertall i Stortinget, hevdet Odd Holten.
-Jeg forutsetter som en selvfølge at regjeringens forslag tar den økende arbeids-ledigheten på alvor, og at det er på disse områdene budsjettjusteringene må finne sted, sa Odd Holten under fylkesårsmøtet i Østfold lørdag.
