
Dato: 8/5-2000
Fra stortingsrepresentant KJELL MAGNE BONDEVIK om Høyres og Fremskrittspartiets landsmøter:
Positivt med verdi-debatter,
men ikke alle standpunkt positive.
- Det er positivt at landsmøtene i Høyre og Fremskrittspartiet har vært opptatt av viktige verdispørsmål som abort, patent på liv, kirkepolitikk m.m. Men alle standpunktene er ikke like positive.
Det er Kristelig Folkepartis parlamentariske leder, Kjell Magne Bondevik, som sier dette i en kommentar.
Bondevik viser også til debatten om privatskolene, der statsråd Giske varsler en mer restriktiv linje:
- De ikke-sosialistiske partier må avvise forsøk fra Arbeiderpartiet på å redusere mulighetene for å drive friskoler på grunnlag av alternativ pedagogikk eller livssyn.
-Likeså må vi avvise Ap's iver etter å styre Den norske Kirke. Den må behandles og respekteres som et trossamfunn og få enda større frihet og selvstendighet. Hvis ikke, vil tanken om et skille stat - kirke få økt grobunn, sier Bondevik.
-Hos Fremskrittspartiet er det også positivt med klar støtte til mer kirkelig selvstyre. Men jeg er overrasket over at partiet ikke ser større problemer med patent på liv, sier Bondevik.
