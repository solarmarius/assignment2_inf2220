
Mandag 17. oktober 1994
Finanspolitisk talsmann Odd Holten om KrFs budsjettforslag:
GODE VILKÅR FOR NÆRINGSLIVET
-Næringslivet er gjort til et hovedsatsningsområde i Kristelig Folkepartis forslag til alternativt statsbudsjett. KrFs alternativ tar utgangspunkt i at Norge blir stående utenfor EU, og at EØS blir opprettholdt. Totalt sett gir KrFs opplegg 3, 1 milliarder mer til næringsliv og sysselsetting enn regjeringen gjør i sitt forslag. Det sier Kristelig Folkepartis finanspolitiske talsmann Odd Holten.
-Reduksjon av investeringsavgiften med to prosent og reduksjon av arbeidsgiveravgiften for ungdom under 25 år med tre prosent, er de to tyngste komponentene i KrFs opplegg for næringslivet. Totalt innebærer det en satsing på 1,5 milliard, sier Odd Holten.
I tillegg går KrF inn å øke rammene til de kommunale næringsfondene med 100 millioner, og utvide rammene for distriktsstøtte gjennom Statens Nærings- og Distrikts-utviklingsfond med like mye. Jordbruket får økt sine rammer med 380 millioner i forhold til Regjeringens opplegg, og Statens Fiskarbank styrkes med 150 millioner.
KrF foreslår også en omlegging av sykelønnsordningen som innebærer én karensdag, og at man får 90 prosent av lønnen utbetalt fra sykedag 2.
-Dette er et opplegg som er mer i samsvar med det andre industriland, og andre nordiske land, har, sier Odd Holten, som understreker at kronisk syke og fravær på grunn av barns sykdom eller barnepassers sykdom skal holdes utenfor innstrammingen. KrF går også inn for å fjerne den såkalte "Gro-dagen".
KrF går også inn for å styrke kommuneøkonomien med 425 millioner. I dette beløpet ligger også en økt satsing på sykehusene generelt sett, sier Odd Holten.
