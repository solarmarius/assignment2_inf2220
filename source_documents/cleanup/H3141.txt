
9. august 1999:
BEDRE FRAMKOMMELIGHET FOR TRIKK OG BUSS
Trikk og buss bør alltid få grønt lys uten å måtte stanse. Med signalprioritering er det mulig å gi trikk og buss absolutt prioritet i lysregulerte kryss. Slik vil flere personer totalt komme raskere fram i bytrafikken, uttaler Kristelig Folkepartis sentralstyre.
Signalprioritering og skilting er tiltak som gir god uttelling med lave investeringer. Disse virkemidlene bør utnyttes bedre for å gjøre buss og trikk i bysentra bedre på reisetid og derved mer attraktive. Dette bør være aktuelt i mange norske byer.
Fremkommeligheten for den kollektive trafikken i byene bør samsvare med trafikkant-andelen. I Oslo sentrum reiser for eksempel over halvparten av trafikkantene kollektivt i rushet (ikke medregnet T-banen). Trafikk-styringen må derfor ikke bygge på antall kjøretøyer, men på antall trafikkanter. En trikk med 100 personer om bord bør slippe fram før en kø med privatbiler, med én person i hver bil.
I dag er gjennomsnittshastigheten for trikk og buss i Oslo sentrum ca 17 km/t mens den ved et rimelig sett av tiltak burde kunne vært 30-40% høyere, som i for eksempel Göteborg. Bilkøer og forsinkelser i lyskryss er to viktige årsaker til den lave hastigheten. Konsekvensen er lavere attraktivitet og at færre enn ønskelig reiser kollektivt.
Oslo Sporveier har i flere år arbeidet med signalprioritering. Men i et notat fra Oslo sporveier går det fram at det til nå har gått tregt med å få reell prioritering av kollektivtrafikk i signalregulerte kryss. Det har vært vanskelig å få forståelse for at det må være antall personer, og ikke antallet kjøretøyer eller "personbilenheter" som avgjør hvordan gatearealet disponeres og signalanleggene styres. Forsøk på å fjerne alle køer målt i kjøretøyer, vil uvilkårlig medføre stadig økt trafikk, mens måloppnåelsen for transport av mennesker blir mer tilfeldig, i følge Oslo Sporveier.
Kollektive transportmidler bør nå gis reell prioritet i bytrafikken, slik at den totale framkommeligheten blir best mulig, uttaler Kristelig Folkepartis sentralstyre.
