
Stortingsrepresentant Ola T. Lånke om flyktningepolitikk:
Pressestoff fra Kristelig Folkeparti
MÅLESTOKK PÅ OM VI LEVER OPP TIL IDEALENE
-Måten vi behandler flyktninger på, er målestokken på om vi som samfunn lever opp til det beste i vår kultur. Det er den utfordring vi står overfor, men også den frustrasjon vi må leve med når det blir ført en flyktningepolitikk som mange mener går ut på at vi stenger grensene våre. Det sier stortingsrepresentant Ola T. Lånke. Som Kristelig Folkepartis kommunalpolitiske talsmann, er han også flyktninge-politisk talsmann.
-Jeg ser fram til Stortingsmeldingen om flyktningepolitikk som regjeringen har lovet å komme med i løpet av 1994. Den vil gi viktige signaler om hva slags flyktningepolitikk Regjeringen ønsker å føre, selv om vi har fått vite noe gjennom de redegjørelser justis- og kommunalministeren har gitt allerede. Meldingen vil forhåpentligvis føre til en bred debatt om dette, og det trenger vi, sier Ola T. Lånke.
HVOR SKAL HJELPEN GIS?
Ola T. Lånke mener det er skapt en kunstig motsetning mellom det å hjelpe flyktninger så nær området de kommer fra som mulig, og å hjelpe de som er kommet til Norge.
-Jeg er enig i at det ideelle er å hjelpe så nær området de kommer fra som mulig. Det er den mest rasjonelle formen, som både gir mest hjelp for pengene, og letter tilbake-føringen senere. Det vil også være bedre for flyktningene selv å være nærmest mulig sin egen kultur og sitt eget språkområde. Samtidig kan dette være risikabelt. Man er avhengig av gode kommunikasjonsforhold, og av at det ikke er for nær et eventuelt krigsområde. Men dette står ikke i noe motsetningsforhold til at vi skylder dem omsorg som er kommet hit til landet. Også i arbeidet med disse flyktningene, er det viktig å skape god kontakt med befolkningen i Norge, samtidig som vi forbereder dem på at de en dag skal vende tilbake til sitt eget land, sier Ola T. Lånke.
-De som har kommet til Norge som flyktninger må vi se på som en berikelse for det norske samfunnet. Det er verken flyktningenes eller innvandrernes skyld dersom det går nedover med et samfunn. Jeg kan heller ikke være med på at Norge blir muslimsk dersom vi slipper inn flere muslimer. Det er skremselsbilder. Blir Norge et muslimsk land, er det ikke muslimenes skyld, men fordi Ola og Kari ikke har vært bevisste nok, og ikke tatt sin egen tro og verdigrunnlag på alvor. Det er blant annet for å møte dette at KrF legger så stor vekt på kristendomsundervisningen i skolen, sier Lånke.
LASARUS-EFFEKTEN
Ola T. Lånke ønsker ikke å sette opp noen rangeringsliste over hvilke flyktninger som er viktigere enn andre. Samtidig er han opptatt av det han kaller "Lasarus-effekten".
-Vi kan ikke være bekjent av å skritte over den som ligger på vår egen dørterskel, for å hjelpe dem som befinner seg ute i nabolaget. I liknelsen om den rike mann og Lasarus leser vi at den fattige Lasarus befant seg på den rike mannens dørterskel, og levde av de smulene som falt ned fra den rike mannens bord. Nå som vi igjen har fått et flyktningeproblem i Europa, må vi gjøre vårt for å løse dette. For å kunne yte bistand ute i verden, er det viktig at vi har løst våre egne problemer først. Norge har som et av de rikeste land i Europa, et særlig ansvar her. Sverige har tatt imot flere flyktninger enn Norge, til tross for sine store økonomiske problemer. Vi er et rikt land med god plass og store ressurser. Vi har alle forutsetninger for å føre en åpen og inkluderende flyktninge-politikk, sier han.
-Nøkkelen til en slik politikk ligger i å skape bedre kontakt med lokal-befolkningen, for eksempel ved å gi offentlig støtte til privat inkvartering av flyktninger og asylsøkere. Det vil gjøre det lettere for dem å fungere sosialt, integreringsprosessen vil bli enklere, og det vil gi rikere minner fra årene i Norge, enn om de har følt seg isolert fra resten av det norske samfunnet. Jeg må medgi at jeg føler en viss beven med tanke på den dagen vårt regnskap skal gjøres opp, og vi skal svare for hvordan vi har forvaltet vårt pund i disse spørsmålene, sier Ola T. Lånke til slutt.
