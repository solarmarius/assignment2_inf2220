
Fredag 20. desember 1996
Randi Gran Tørring, leder i KrFK:
- MÅ IKKE BLI EN DÅRLIGERE BOSTØTTEORDNING!
- Stortingets hastebehandling av sammenslåingen av dagens to bostøtteordninger må ikke resultere i en dårligere ordning. Tvert imot har man nå en god anledning til å forbedre og målrette bostøtten, slik at mennesker med store boutgifter og lave inntekter ikke risikerer å miste sine hjem av økonomiske årsaker. Dette uttaler leder i Kristelig Folkepartis Kvinner, Randi Gran Tørring.
- Bostøtten er et viktig tilskudd til økonomien for mange av landets kvinner, og da særlig for pensjonister og enslige mødre. Regjeringen la i Velferdsmeldingen til grunn at den som fikk sin etterlattepensjon redusert, ville få hjelp via bostøtteordningen. I lys av dette er det svært beklagelig at man nå legger opp til å bygge ned også denne ordningen. En mengde vanskeligstilte mennesker ser med dette ut til å få en svært lite velkommen julegave fra Stortinget, uttaler Gran Tørring.
- Det ser ut til Stortinget vil sette boutgiftstaket svært lavt, noe som dessverre må innebære at enda flere mister muligheten til å beholde sitt hjem dersom inntektene skulle reduseres. Det blir også merkelig når taket hindrer støtte til de nye omsorgsboligene som bygges, og som ofte har høye husleier. I tillegg bør man fjerne diskrimineringen som ligger i krav til Husbankfinansiering for rett til støtte. Det bør være selvsagt at det er en husstands totaløkonomi som må ligge til grunn for en vurdering av støttebehovet, ikke valget av finansieringsform, påpeker Gran Tørring.
- Stortinget bør ta inn over seg ansvaret for og solidariteten med dem som har et dårligere utgangspunkt enn gjennomsnitts-nordmannen. I så måte er det helt feil vei å gå å igjen redusere overføringer som særlig har truffet enslige foreldre og minstepensjonister. Det provoserer meg at Stortinget på nytt ser ut til å ta fra de fattige for å gi til de rike, slutter Gran Tørring.
