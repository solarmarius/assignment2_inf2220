
KRISTELIG FOLKEPARTI
Handlingsprogram for stortingsperioden 1993-97
Tid for verdier
1. En fast verdiforankring
1.1. Verdigrunnlaget
Kristelig Folkeparti er i alt sitt arbeid forpliktet på det kristne menneskesynet, de ti bud, nestekjærligheten og forvalteransvaret. Det er vår utfordring og oppgave å utforme politikken i samsvar med dette. Kristendommen er mer enn en personlig sak, den har også en sterk etisk dimensjon som angår hele samfunnslivet. Kristendommen forplikter til ansvar i det politiske liv. Gjennom den kristne sosial-etikken gis det prinsipper for samfunnslivet som vi ønsker å legge til grunn for hele vår politikk og vår politiske tenkning. Vi vil at omsorgen for våre medmennesker skal vises i praktisk politikk. Samtidig skal vårt samfunn bygge på enkeltmenneskets rett og plikt til å ha omsorg for seg selv og sine nærmeste.
Bibelen gir retningslinjer for menneskelivet og fellesskapet mellom menneskene. Hvert menneske har en uendelig verdi. Alle er gitt det samme menneskeverd, og må sikres de grunnleggende menneskerettigheter. Enhver form for nedvurdering og undertrykking av mennesket og menneskeverdet, må avsløres og motarbeides. Kampen for menneskeverdet er en kamp for retten til liv, frihet, rettferdighet, likhet og solidaritet. Grunnleggende er kampen for retten til liv - en rett som gjelder fra unnfangelsen til en naturlig død. Gjennom denne kampen må vi sikre respekt for de grunnleggende menneskerettighetene i alle land. Dette gjelder retten til mat og andre elementære livsbehov, rettssikkerhet, likhet for loven, åndsfrihet og toleranse, ytrings- og religionsfrihet.
KrFs mål er å være et tjenlig redskap for kristendemokratisk tenkning og arbeid i samfunnet. KrF er et kristendemokratisk idéparti og vil være et naturlig valg for alle som er enige i hovedlinjene i partiets samfunnssyn.
1.2. Familie
Familien er den viktigste enhet for sosialt liv og fellesskap, og den beste ramme omkring barns oppvekst. De ytre forhold må legges til rette slik at familien kan fungere i et trygt hjem der grunnleggende verdier og holdninger innarbeides.
1.3. Miljø
Mennesket er satt til å forvalte jordens ressurser og livsverdier. Denne forvaltning må skje i solidaritet med de kommende generasjoner. "Vi har ikke arvet jorden av våre forfedre, men vi har lånt den av våre barn", heter det. Vi er satt til forvaltere, ikke eiere, av skaperverket. Dette må vises igjen i vårt arbeid for en rettferdig fordeling av verdensgodene og en bedre beskyttelse av miljøet.
1.4. Omsorg
KrF vil se alle livs- og samfunnsområder i et kristenetisk perspektiv. Vårt grunnsyn forplikter oss i alt politisk arbeid. Dette må vises igjen ved at vi legger større vekt på omsorg for mennesker i vanskelige livssituasjoner, som f.eks. syke og pleietrengende eldre, barn med dårlig start i livet, arbeidsledige, innvandrere og flyktninger, de som faller "utenfor" i samfunnet.
1.5. Internasjonal rettferdighet
Samfunnet må organiseres slik at menneskerettighetene kan bli etterlevd. Det kristne verdigrunnlaget forplikter oss til spesielt å ivareta interessene til svake grupper både nasjonalt og internasjonalt. Målet er at alle mennesker skal ha like muligheter til å realisere sine evner og anlegg.
2. Demokrati og styring
2.1. Utvikling av folkestyret
Vi vil arbeide for at samfunnet fortsatt skal bygge på det kristne verdigrunnlag, samtidig som dette verdigrunnlaget er utgangspunkt for vår politikk og vår samfunnsvisjon. Vi anser det kristne verdigrunnlaget for det beste fundament for samfunnet. KrF ser på demokratiet som den riktigste styringsform i utviklingen av samfunnet. Det enkelte menneskes med­bestemmelse er for oss en konsekvens av det bibelske forvalteransvar, og vi tar derfor sterk avstand fra enhver totalitær styreform. Det innebærer at samfunnslivet ikke bare skal fungere innenfor statsstrukturen. Politikken må avgrense sin rolle i samfunnet. Demokratiet kan ikke stå alene. Det må ha en verdimessig forpliktelse - et verdigrunnlag, for å kunne bestå.
Kristelig Folkeparti går inn for:
1 at stortingsvalgordningen blir enda bedre gjennom flere utjevningsmandater, og at en sikrer partier med en tilslutning på minst 3% en representasjon mest mulig i samsvar med partiets velgeroppslutning.
2 en mest mulig lik representasjon av kvinner og menn både i politiske og organisasjonsmessige verv.
3 at den lokale statsadministrasjon evalueres med sikte på bedre samordning og rasjonalisering.
4 at det nedsettes en kommisjon for å evaluere ordningen med tre forvaltningsnivåer i det norske samfunnet.
5 at hjemmearbeidende som deltar i politiske verv sikres rett til vederlag for tapt arbeidstid på lik linje med yrkesaktive.
6 at det til enhver tid må være samsvar mellom pålagte oppgaver og tilførte ressurser fra staten til kommuner og fylkeskommuner.
7 at det legges stor vekt på resultatet av folkeavstemning ved forslag om kommunesammenslåing.
2.2. Likeverd og likestilling
Ut fra et kristent menneskesyn er kvinne og mann likeverdige. Dette gjelder både i hjem og samfunn. Vi forstår likestilling slik at kvinner og menn stilles likt til å bruke og utvikle sine evner og utrustning og utfolde sin individuelle egenart innenfor rammen av en ansvarsbevisst forvaltning og tjeneste.
Kristelig Folkeparti går inn for:
8 at det fortsatt brukes kvotering for å sikre en jevnere fordeling når det gjelder utdanningstilbud der det ene kjønnet er underrepresentert.
9 at kvinner og menn skal ha lik lønn for likt arbeid.
10 at kvinner motiveres til å søke ledende stillinger.
11 at arbeidslivet innrettes slik at kvinner og menn får samme mulighet ved yrkesvalg og yrkesutøvelse.
12 en innskjerpelse slik at oppsigelsesvernet må praktiseres likt for kvinner og menn.
13 at satsingen på å skaffe arbeidsplasser for kvinner i distriktene intensiveres.
14 at menn stimuleres og oppfordres til å ta på seg mer av omsorgsoppgaver i hjem og samfunn.
15 at den samlede pensjon ved utbetaling fordeles likt mellom ektefellene.
16 at hjemmearbeidende med omsorgsoppgaver får rett til sykepenger.
2.3. Minoriteters rettigheter
Minoritetene representerer viktige ressurser i det norske samfunnet med sin egenart, kultur, kunnskap og erfaring. KrF ser det som en hovedoppgave å sikre alle innbyggere i det norske samfunnet likeverdige og menneskeverdige levekår, uavhengig av religion, politisk overbevisning, rase, kjønn, funksjonsevne og bosted. KrF ønsker gjennom sin politikk å sikre den enkeltes samvittighetsfrihet, rettsikkerhet og personlige integritet. Kjennetegnet på et godt demokrati er at også mindretallets interesser blir ivaretatt. KrF vil arbeide for at mindretallsgrupperingers syn skal komme fram.
Kristelig Folkeparti går inn for:
17 at samenes rettigheter sikres slik at samisk kultur og livsgrunnlag kan utvikles videre. KrFs politikk knyttet til samiske spørsmål er konkretisert i partiets Samepolitiske handlingsprogram.
18 frivillige organisasjoners rett og mulighet til å arbeide ut fra sin overbevisning og egenart. Dette må sikres gjennom lover og støtteordninger og bl.a. innebære frihet for trossamfunn i ansettelses- og lærespørsmål.
19 at retten til å starte og drive alternative oppdrager- og undervisningsinstitusjoner sikres der utformingen ikke strir mot norsk lovverk.
3. Rettferdighet i verdenssamfunnet
3.1. Menneskerett og demokrati
Demokratiet må sikres og hjelpes frem i alle nasjoner. Store folkegrupper har kvittet seg med totalitære regimer og lagt grunnlaget for demokrati i de senere år. Disse nye demokratiene trenger omfattende bistand på flere områder. Norge kan vise sin solidaritet i praksis ved å tilby hjelp til denne utviklingen.
Fortsatt er brudd på menneskerettighetene et alvorlig problem i svært mange land. Norge må reagere skarpt mot slike brudd og arbeide for at det internasjonale samfunn griper inn overfor myndigheter i land hvor slike brudd dokumenteres.
Kristelig Folkeparti går inn for:
20 at FNs menneskerettighetserklæring og KSSEs erklæring om rettsikkerhet og demokrati skal være grunnlaget for norsk utenrikspolitikk.
21 at Norge må bidra til at enkeltmenneskers miljørettigheter sikres gjennom et internasjonalt charter med bl.a. et eget charter for ECE-regionen (den rike del av verden).
22 at Norge må arbeide for at menneskerettighetsspørsmål prioriteres sterkere i FN. Norge må ta opp de undertryktes sak direkte med myndighetene i land som bryter menneskerettighetene.
23 at Norge yter assistanse til oppbygningen av de nye demokratiene.
24 forpliktende internasjonale avtaler som kan hindre framveksten av nynazistiske og rasistiske bevegelser, og å motvirke terrorhandlinger.
25 kraftig styrking av den internasjonale kontrollen med våpensalg og spredning av kjernefysisk materiale gjennom forpliktende avtaler i FN-regi.
26 at FN får økt myndighet til å overvåke at menneskerettigheter blir overholdt og til å gripe direkte inn gjennom fredsskapende aksjoner i konflikter hvor disse rettighetene er alvorlig truet.
27 at Norge i internasjonale fora tar initiativ til regler som gjør det lettere å forene familier over landegrensene.
28 at Norge i internasjonale fora går inn for å styrke vernet om sivilbefolkningen i krig.
29 at Norge må presse på i internasjonale fora i kampen mot barnehandel og prostitusjon. Som et ledd i denne kampen må Norge arbeide for et internasjonalt forbud mot omsetning av barnepornografi.
3.2. Internasjonal økonomi
Kristelig Folkeparti går inn for:
30 at Norge hjelper til med å utvikle jordvernplaner og kunnskap om miljøtilpasset jordbruk i u-landene.
31 at Norge arbeider for en kraftig reduksjon i det forbruk som er miljø-ødeleggende i de rike landene.
32 at Norge må være en pådriver i arbeidet for å redusere handelshindringer som rammer u-landene.
33 at Norge må gå inn for å styrke u-landenes posisjon i Verdensbankgruppens internasjonale handelsforhandlinger om toll og handelsvilkår, og at GATT-avtalene må sikre u-landenes interesser i handel mellom nord og sør.
34 at internasjonale avtaler må gi u-landene kontroll over egne gen-ressurser.
35 at norsk landbrukspolitikk blir tilpasset import av landbruksvarer fra utviklingsland, og at denne importen ikke blir hindret ved prisutjevningsavgift. Ulempene må bæres av hele samfunnet. Overproduksjonen i vårt land bør kunne brukes til krisehjelp i u-landene og Mellom- og Øst-Europa.
36 omfattende gjeldssaneringsordninger i Verdensbanken, IMF og Parisklubben overfor u-landene. Det enkelte u-lands statlige gjeld må prioriteres ved gjeldssanering og landene i Afrika må tilgodesees spesielt.
37 at IMF og Verdensbanken ved inngåelse av lån ikke stiller krav til strukturpolitiske tiltak som hindrer mottakerlandets arbeid for å oppnå økt matvareproduksjonen, bedre utdanning og en styrket helsesektor. Det bør imidlertid stilles krav om at militærutgiftene reduseres til et minimum.
38 at Norge støtter våre hovedsamarbeidsland i deres arbeid med å bygge opp et mer allsidig næringsliv, bl.a. gjennom sterkere grad av videreforedling, markedsføring og distribusjon av varer i og mellom produsentlandene.
39 at Norge fortsatt må arbeide aktivt for å få flernasjonale selskaper under internasjonal kontroll.
40 at staten må øke sin støtte til organisasjoner som driver holdningsskapende arbeid og sprer informasjon om utviklingsspørsmål og andre spørsmål knyttet til internasjonal rettferdighet og solidaritet. Forskning om utviklingsspørsmål må også få økte ressurser.
41 at Norges handels- og næringspolitikk blir tilpasset kravet om en ny internasjonal økonomisk ordning. Den økonomiske planleggingen må i større grad ta hensyn til u-landenes interesser og behov, og nødvendige omstillingstiltak må gjennomføres i Norge og andre i-land.
42 at både vårt private og offentlige forbruk må reduseres, og at nødvendig omlegging må bæres solidarisk av hele folket.
43 at Norge arbeider for at alle OECD-land forplikter seg til å yte minst 0,7% av BNI til utviklingshjelp.
44 støtte til forskning og utprøving av alternative økonomiske samfunnsmodeller.
3.3. Norsk utviklingshjelp: Hjelp til selvhjelp
Det er en urettferdig fordeling av verdiene og godene på jorden. Vi opplever synkende råvarepriser, handelsrestriksjoner og at de rike landene henter ut store fortjenester ved å foredle råvarene fra sør. Vi står bl.a. overfor utfordringer som gjeldskrisen, miljø-ødeleggelser, ensidig råvareutbytting, utarming av lokalmiljø, store menneskeforflytninger, usikkerhet og konflikter.
Kristelig Folkeparti går inn for:
45 at forholdet mellom bilateral og multilateral bistand vurderes.
46 at sammenhengen mellom miljø og utvikling blir tillagt større vekt i utformingen av norsk utviklingspolitikk.
47 at norsk u-hjelp i prinsippet først og fremst skal ytes til dem som trenger det mest (fattigdomsprinsippet).
48 at det ved u-hjelpstiltak må legges vekt på å styrke kvinners stilling i u-land.
49 at Norge må arbeide for at faglig hjelp blir tilpasset behovene i mottakerlandene.
50 større vekt på utvikling og styrking av utdanning i norsk bistandsarbeid. Dette må også gjelde begynneropplæringen.
51 at innføring av ny teknologi i u-land må skje etter ønske fra de berørte og med nøye vurdering av følgene for lokal kultur og struktur.
52 at både antallet samarbeidsland og valg av samarbeidsland må vurderes med jevne mellomrom. De enkelte utviklingsprosjekter evalueres kontinuerlig for å sikre at de oppsatte mål nås.
53 at Sahel/Sudan/Eritrea/Etiopa/Somalia-området, (Afrikas horn), SADCC-landene og Mellom-Amerika skal ha status som samarbeidsregioner.
54 at det stilles krav til mottakerlandene om bruken av u-hjelpsmidler, og om å priori­tere grunnutdanning, primærhelsetjeneste, familieplanlegging, fattigdomsbekjempelse og tiltak mot korrupsjon. Forsvarsutgiftene må holdes på et rimelig nivå, og det må legges vekt på forsvarlig ressurs- og naturforvaltning. Menneskerettigheter og grunn­leggende frihetsprinsipper må respekteres av styresmaktene i det enkelte land.
55 at Norge yter 1,7% av BNI i offentlige midler til utviklingsarbeid.
56 at u-landsgjeld til Norge må saneres.
57 at bistand må gis på u-landenes premisser, ikke utfra norske næringslivsinteresser.
58 at bistanden må skape bedre levekår blant de fattige i u-landene, bl.a. ved målrettede tiltak for kvinner.
59 at offentlig støtte til næringslivsengasjement i u-hjelpen må prioritere de fattigste av våre samarbeidsland.
60 at utgifter til FN-styrker må dekkes over forsvarsbudsjettet.
61 at tap på statlige garantier ved eksport til u-land må dekkes over handelsbudsjettet.
62 at de frivillige organisasjoner må sikres bevilgninger til gjennomføring av u-hjelpsprosjekter.
63 at Norge må ta hensyn til de lokale behov, ønsker og forslag og styrke lokalt initiativ, deltagelse og ansvar i sin bistand.
64 at støtte til familieplanlegging inngår som en integrert del av en utvidet helse- og sosialtjeneste. Det må tas avgjørende hensyn til de kulturelle, religiøse og sosiale forhold i de enkelte utviklingslandene.
65 at Norge bidrar til at nødvendige tiltak settes inn for å bekjempe og få kontroll med utviklingen av AIDS.
66 å motvirke eksport og markedsføring av helsefarlige produkt til u-land.
67 forbud mot at i-land dumper avfall og etablerer forurensende industri i u-land.
68 at Norge i større utstrekning gir stipend/gratis utdanningstilbud til ungdom fra utviklingsland som ønsker å ta utdanning her i landet for så å reise hjem til hjemlandet. I motsatt fall gjøres støtten om til lån.
69 økt satsing på oppbygging av utdanningstilbud i u-landene.
70 at u-hjelpen økes. Det må samtidig stilles strengere krav til miljøhensyn i norsk bistand. Teknologi som overføres, må tilpasses u-landenes spesielle miljøbehov.
3.4. Norden og Europa
Norges forhold til omverdenen er i rask forandring. Vår institusjonelle tilknytning til Europa blir fastlagt for lang tid. Dette skaper store utfordringer, både for Norge og for det nordiske samarbeidet.
Kristelig Folkeparti går inn for:
71 en fornyet og sterkere satsing på det nordiske samarbeidet, også for å styrke Nordens posisjon i internasjonale organ.
72 at samarbeidet i Barentsregionen styrkes, spesielt med tanke på miljøvern, ressurskontroll og kulturutveksling.
73 samordning av nordiske miljøplaner, for å øke innsatsen i europeiske og globale miljøtiltak.
74 at Norge ikke blir medlem av EF.
75 at en evt. endring av tilknytningsform (EF-medlemskap) bare kan skje etter en rådgivende folkeavstemning.
76 å rette seg etter et flertall i en slik folkeavstemning.
77 at Norge blir en pådriver for videreutvikling av KSSE og samordning av Europarådet som et handlekraftig organ i det europeiske samarbeid.
78 økt samarbeid i Europa på områder som miljø, utdanning, anti-rasistisk arbeid og arbeid mot terrorisme.
79 at Norge arbeider videre for en permanent deling av sokkelen i Barentshavet med utgangspunkt i midtlinjeprinsippet.
80 at hensynet til helse, miljø og sikkerhet må stå sentralt i norsk europapolitikk. Norge må kunne sette høyere standarder og krav når det gjelder helse, sikkerhet og miljø.
81 at Norge og Norden tar et særlig ansvar for å støtte en demokratisk og økonomisk utvikling i våre nærområder, særlig i de baltiske land.
3.5. Forsvar, sikkerhet og fred
Klima for nedrustning og tillitskapende arbeid har vært bedre de siste årene enn noen gang før i nyere historie. Stormaktene har inngått nedrustningsavtaler, Warszawapakten er oppløst, jernteppet er borte, og landene i øst strever med å bygge opp nye demokratiske stater. Erkjennelsen er økende av at de sosiale og økonomiske kostnader med opprustning er for store. Arbeidet for reell nedrustning har vist positive resultat. Det er viktig at vi bruker det positive "fredsklimaet" til å bygge opp tilliten mellom folk og nasjoner. Vi må sette inn tiltak som fremmer gjensidig forståelse mellom folk i øst og vest, nord og sør.
Fred er mer enn fravær av krig. Fred som bygger på terrorbalanse er ingen varig fred. Terrorbalanse bygger på gjensidig frykt og mistillit og er i utgangspunktet nedbrytende.
Ett av de viktigste fredsbevarende tiltak vi kan fremme, er å minske kløften mellom rike og fattige land. I dag går pengene til våpen framfor brød til verdens fattige, og konflikten mellom rike og fattige land blir ytterligere forsterket. Dette er ikke fredsbevarende. Krig er et onde. Urettferdig fordeling av jordas ressurser er også et onde. Kristelig Folkeparti vil prioritere en omfordeling av ressursene slik at fredskapende arbeid og omfordeling av ressursene blir en side av samme sak. Kristelig Folkeparti ser det som viktig å sikre vernet om sivilbefolkningen under krise/katastrofesituasjoner i fred og krig.
Kristelig Folkeparti går inn for:
82 at arbeidet for større rettferd i verdenssamfunnet og respekt for menneskeverd og grunnleggende menneskerettigheter må være en integrert del av vår sikkerhets­politikk.
83 å styrke NATOs rolle som fredsbevarende forsvarsorganisasjon i Europa. Det norske forsvaret må holdes på et nivå som både tar hensyn til nasjonal sikkerhet, nedrustning og avspenning og ansvarlig ressursforvaltning.
84 å videreføre norsk base- og atompolitikk som ikke tillater fremmede tropper stasjonert på norsk jord i fredstid, eller bruk av a-våpen fra norsk territorium/ havområde.
85 at Norge arbeider for en nedbygging av atomvåpen og for atomvåpenfrie soner innenfor rammen av nedrustningsforhandlingene mellom stormaktene.
86 at inngåtte avtaler om rustningsbegrensning følges opp med avtaler på nye områder.
87 at Norge må arbeide aktivt for stans i atomprøvesprengninger, og mot utvikling, lagring og bruk av bakteriologiske og kjemiske våpen.
88 at Norge må gå imot alle planer om militær opptrapping i verdensrommet, og i internasjonale fora arbeide mot forskningsprogram rettet mot utvikling av romvåpen.
89 en strategi for å sikre en lavest mulig spenning i Nord-områdene, bl.a. ved at sjøbasert forsvar inkluderes i internasjonale avtaler om rustningsbegrensninger.
90 at den militære øvelsesaktiviteten må ta sterkere hensyn til miljø og bosetting.
91 vern om samvittighetsfriheten for alle som av religiøse eller etiske grunner ikke kan gjøre militærtjeneste.
92 at tjeneste i u-land over et visst tidsrom kan godkjennes som fullverdig verneplikt, som alternativ til militær eller sivil tjeneste, med tilsvarende økonomiske vilkår.
93 at praksis når det gjelder fritak fra militærtjeneste på medisinsk grunnlag må innskjerpes, og at fritak av medisinske grunner må medføre annen form for samfunnstjeneste.
94 at kapasiteten ved forskolen for sivile tjenestepliktige blir bygget ut, og at man raskere finner fram til egnede plasseringer for sivile tjenestepliktige.
95 at det opprettes "grønne" styrker i forsvaret.
96 at det etableres et nært organisatorisk samarbeid mellom forsvaret, sivilforsvaret og statlige etater for å oppnå best mulig koordinering og utnyttelse av ressursene.
97 å styrke beredskapen for varsling og tiltak ved radioaktiv strålingsfare.
98 at eksisterende tilfluktsrom blir opprustet og utstyrt for også å gi beskyttelse mot strålingsfare ved radioaktivt nedfall.
99 styrking av sivilforsvaret, samt økt informasjon til befolkningen og til folkevalgte om den sivile beredskap.
100 at alle nasjoner som har atomvåpen, må være med i en internasjonal kontroll­organisasjon der FN har kontrollfunksjon.
101 at Norge bør gi sin støtte til demokratiske frigjøringsbevegelser som har bred støtte i folket og kjemper for menneskerettigheter og demokratisering.
102 at sivilforsvaret må gjøres bedre i stand til å dekke beredskapsbehov ved naturkatastrofer og andre krisesituasjoner i fredstid.
103 at det ved nedlegging/omlegging av forsvarets virksomhet må tas nødvendige distriktspolitiske tilpasninger til sivil virksomhet av hensyn til sysselsetting og bosetting.
3.6. Regionale konflikter
Kristelig Folkeparti går inn for:
104 reaksjoner mot undertrykkelse som skjer i religionens navn verden over.
105 økonomisk og politisk støtte til demokratibevegelser i land under diktaturstyre.
106 at Norge arbeider for sterkere FN-engasjement i kurdernes sak. FN må arbeide aktivt for å stoppe undertrykkelsen av kurderne, og garantere dem retten til selvstyre.
107 sterkere press mot makthaverne i diktatur, som Kina og Burma, for å stoppe overgrepene mot demokratibevegelsen og etniske minoriteter.
108 at økonomiske sanksjoner mot Sør-Afrika bare oppheves i takt med avviklingen av apartheid. FN må være et sentralt koordineringsorgan for internasjonale sanksjoner mot raseskillet.
109 en fredsløsning for Midt-Østen som sikrer Israels rett til eksistens innenfor internasjonalt anerkjente grenser, og at palestina-arabernes sivile og politiske rettigheter sikres.
110 stasjonering av fredsbevarende FN-styrker som kan sikre demokrati og beskytte minoritetene mot overgrep og garantere grensene mellom republikkene i det tidligere Jugoslavia. Det åpnes for stasjonering av FN-styrker i land med borgerkrig.
4. Menneskeverd og forvalteransvar
Menneskelivet er hellig og ukrenkelig fra befruktningen og til en naturlig død. Dette krever et sterkt rettsvern om alt ufødt og født menneskeliv. Et samfunn som praktiserer fri abort, bryter med grunnleggende menneskerettigheter og tillater at bl.a. bekvemmelighetshensyn tillegges større vekt enn respekten for liv. Ethvert individ, født eller ufødt, ungt eller gammelt, har samme rett til liv og krav på samme rettsvern.
Ny teknologi skaper større usikkerhet for det ufødte liv. Praktisering av teknologien ved livets begynnelse viser at det norske samfunn er på vei inn i et sorteringssamfunn der bare de som "holder mål" får leve videre. Dette er uforenlig med kristen omsorg og nestekjærlighet.
4.1. Livsrett og menneskeverd
Kristelig Folkeparti går inn for:
111 reelt rettsvern for menneskelivet fra befruktningen til en naturlig død, og at denne retten må bli grunnlovsfestet.
112 at aktiv dødshjelp avvises, og at omsorgen ved livets slutt styrkes.
113 en ny lov til vern om det ufødte barn og oppheving av Lov om svangerskapsavbrudd.
114 utbygging av medisinske, sosiale og økonomiske tiltak med hjelp til vanskeligstilte gravide. Disse gravide må få hjelp og støtte både til å gjennomføre svangerskapet og i tiden etter fødselen.
115 at helsepersonells veiledningsplikt (§ 2 i Lov om svangerskapsavbrudd) til gravide blir fulgt opp så lenge loven består, og at samme personell ikke uoppfordret tilbyr gravide svangerskapsavbrudd.
116 at begge foreldres ansvar for påbegynt liv må nedfelles i loven som verner det ufødte barn.
117 at AAN-kontorene og ulike organisasjoners abortforebyggende rådgivningsvirksomhet må sikres offentlig støtte.
118 økt satsing på informasjon om alternativ til abort.
119 forbud mot distribusjon og bruk av abortpille.
120 at praktisering av fosterdiagnostikk ikke må føre til gradering av menneskeverdet eller bli et ledd i en abortprosess.
121 at det utarbeides en positiv-liste over hvilke sykdommer som tillates å undersøke under fosterprøver.
122 respekt for alle mennesker, uavhengig av kjønn, folkeslag, alder, religion/livssyn, helse, utviklingstrinn eller funksjonsevne.
123 at all forskning eller eksperimentering med befruktede menneskeegg og mennesker i andre fosterstadier forbys.
124 at kunstig befruktning utenfor livmoren (IVF) bare kan aksepteres om alle befruktede egg med en gang settes inn i morens livmor, selektiv fosterreduksjon ikke tillates, og egg og spermier kommer fra ekteparet.
125 at bruk av vertsmor og eggdonasjon avvises.
126 at det må bli forbud mot forskning og medisinske metoder som forutsetter at skapt menneskeliv skal gå til grunne.
127 forbud mot bruk av celler eller organer fra foster etter provosert abort.
128 at nedfrysning av befruktede menneskeegg må forbys.
129 at retten til å kjenne sitt biologiske opphav må sikres. Kunstig befruktning (inseminasjon) med sæd fra andre enn ektemannen må avvises.
130 å lette adgangen for ektepar til å adoptere barn.
131 økt vektlegging av de etiske sidene i samlivs- og prevensjonsundervisningen i grunnskolen.
4.2. Bio- og genteknologi
Bio- og genteknologien åpner for både positive og negative utviklingstrekk innenfor mange samfunnsområder. På mange områder vil denne utvikling medvirke til å løse store samfunnsproblemer. Likevel er det grunn til å være på vakt overfor mange perspektiver som åpner seg. Dette gjelder særlig menneskeslektens integritet, menneskeverdet, miljøet og den enkeltes rett til liv. Det er viktig å kontrollere alle sider av denne utvikling. Det reises særlig problemer i forhold til de fattige folk i verden. Vi må utarbeide klare etiske grenser og få en overordnet politisk styring av disse områder.
Kristelig Folkeparti går inn for:
132 lovregler som fastsetter grenser for genteknologisk forskning og praksis. Disse regler skal sette opp klare retningslinjer for all genforskning og genterapi. All genteknologisk forskning skal godkjennes før den settes iverk.
133 at Miljøverndepartementet skal være det ansvarlige forvaltnings- og kontrollorgan for bio- og genteknologien.
134 at det blir satt forbud mot overføring av gener mellom mennesker og dyr. Unntak kan være overføring av gener fra mennesker til dyr/bakterier der dette tjener medisinske formål og er etisk forsvarlig. Bortsett fra overføring til mikroorganismer må slike overføringer ikke gå i arv.
135 forbud mot patent på liv og på naturlig forekommende genetisk materiale.
136 at forskning i private laboratorier må være tilgjengelig for offentlig innsyn og kontroll.
137 at personvern sikres gjennom retningslinjer for bruk av gentester.
138 at en nasjonalt og internasjonalt arbeider for å verne genressursene og mangfoldet i dyre- og plantelivet.
139 at Norge i internasjonale organ motarbeider retningslinjer eller reguleringer som vil føre til at patentlovgivning i ulike land må justeres i liberal retning slik at patent på liv eller bioteknologiske prosesser må godtas.
140 at utsetting av genmodifiserte organismer i naturen ikke tillates, bortsett fra tilfeller der det er påvist ikke å ha økologiske skadevirkninger.
141 at det prinsipielt må sies nei til kjønnscelleterapi.
4.3. Miljø og utvikling
Det er en klar sammenheng mellom miljø og utvikling. De store miljøproblemene en står overfor globalt og i ulike regioner av verden, viser at en helt annen og mer bærekraftig utvikling er nødvendig. Vedtakene på FNs konferanse for miljø og utvikling må følges opp i praktisk politikk, både i nasjonale prioriteringer og i et forsterket internasjonalt samarbeid. Her bør kommisjonen for bærekraftig utvikling i FN spille en viktig rolle. Men det må også arbeides aktivt i og overfor andre internasjonale fora for at det skal tas større miljøhensyn.
Kristelig Folkeparti går inn for:
142 at Norge arbeider for at klimakonvensjonen forsterkes med tilleggsprotokoller der det bl.a. settes et samlet tak på CO2-utslippene.
143 at Norge primært må arbeide for forpliktende, internasjonale miljøavtaler, basert på kostnadseffektive tiltak som miljøavgifter eller omsettelige utslippskvoter.
144 regionale mål for reduksjon av utslipp av klimagasser må kombineres med et internasjonalt "clearing-house"-system (omsettbare utslippskvoter) for effektivt å redusere utslippene globalt.
145 at Norge må bidra aktivt til å redusere svovelutslipp fra smelteverkene på Kola-halvøya, bl.a. gjennom overføring av miljøteknologi og billige miljølån.
146 at avtalen som regulerer ozonødeleggende utslipp (Montrealprotokollen) forsterkes med forbud mot produksjon og forbruk av KFK-gasser innen 1995 og rask nedtrapping av andre stoffer som haloner og HKFK.
147 etablering av en internasjonal miljødomstol med fullmakt til å idømme internasjonale sanksjoner ved brudd på internasjonale miljøavtaler.
148 en internasjonal avtale som forbyr lagring av atomavfall og annet miljøskadelig avfall på havbunnen.
149 at et økologisk forsvarlig handelsmønster må fremmes gjennom internasjonalt gjeldende miljøavgifter.
150 at ved reforhandling av de internasjonale miljøprotokollene om reduksjon av svovel (SO2) og nitrogenoksidutslipp (NOX-) må Norge aktivt arbeide for ambisiøse målsetninger og forpliktende kostnadseffektive virkemidler. Tilsvarende prinsipp må legges til grunn for en reforhandling av protokollen ang. flyktige organiske forbindelser (VOC).
151 at Norge må legge press på land som ikke har ratifisert disse protokollene, om å gjøre det.
152 at FN i sterkere grad engasjerer seg i løsning av globale miljøproblemer.
153 at miljøhensyn systematisk må innordnes i GATT-forhandlingene. Dette må gjøres slik at det ikke medfører uakseptable handelshindringer, sett fra u-landenes side.
154 at utviklingslandene må få hjelp til å utvikle nye energikilder til husholdning.
4.4. Nasjonal miljøpolitikk
Med utgangspunkt i forvalteransvaret er vi satt til å ta vare på natur og miljø, og til å forvalte de begrensede ressursene på en bærekraftig måte slik at kommende generasjoner får nytte av dem. Dette betyr at "føre-var"-prinsippet må ligge til grunn for politiske vedtak. Norge har vært en pådriver for større miljøforståelse i internasjonale fora. Det er også viktig at det er samsvar mellom vårt internasjonale engasjement og vår vilje til å handle nasjonalt.
Kristelig Folkeparti går inn for:
155 å satse på produktutvikling for gjenbruk av returvarer.
156 å anbefale at det brukes miljøvennlige og resirkulerte produkt på alle områder der det er mulig.
157 sterkere satsing på miljøavgifter. Disse bør inngå som en del av skattesystemet og kompenseres med reduksjon i andre skatter og avgifter.
158 aktivt å arbeide for en harmonisering av miljøavgiftene internasjonalt.
159 pant eller annen miljøavgift som stimulerer til kildesortering og gjenbruk av emballasje.
160 miljøvernpant på miljøfarlige produkter som spillolje, kjøleskap med KFK-gasser og batterier, samt at mottaksapparatet må forbedres.
161 at det utarbeides en plan med sikte på å erstatte all bruk av klor, og at det blir forbud mot utslipp av giftstoffet dioxin.
162 satsing på opprustning av kloakkanlegg og avfallsdeponier, samt utvikling av "økologiske" renseanlegg.
163 større bøter for brudd på forurensningsloven og Lov om produktkontroll. Samtidig må kontrollapparatet forsterkes slik at man kan føre en mer effektiv kontroll med at bestemmelsene overholdes.
164 at Norge, både alene og i samarbeid med de øvrige nordiske land, bidrar til redusert forurensning bl.a. i Øst-Europa ved å yte billige miljølån og tilføre teknologi og ekspertise.
165 å gjennomføre regionale målinger for å registrere og kontrollere luftforurensninger, sur nedbør og miljøeffektene av disse.
166 at oppgaver, bortsett fra kontrollfunksjoner, overføres fra fylkesmannens miljøavdeling til fylkeskommunene og kommunene.
167 krav til forebyggende miljøverntiltak innen all produksjon.
168 at vrakpanten på bil heves, samtidig som kravene til reduksjon av forurensende utslipp fra motorkjøretøyer skjerpes.
169 krav til kommuner og fylkeskommuner om en løpende miljørevisjon.
170 vern av minst 700 kvadratkilometer produktiv barskog gjennom statlige kjøp/ leieavtaler.
171 streng praktisering av lov om motorferdsel i utmark.
172 fortsatt fredning av truede dyrearter. Ved bærekraftige stammer i enkelte regioner kan en åpne for lisensjakt.
173 konsesjon for oppdrettsanlegg bør gis for produksjonsvolum, ikke etter anleggets størrelse. Økt satsing på landbaserte produksjonsanlegg.
174 strengere forskrifter ved bruk av medisiner i oppdrettsnæringen.
175 forbud av miljøskadelige stoff i fôr, og miljøavgifter på miljøskadelige medisiner som brukes i oppdrettsnæringen. Økte krav til sikring mot rømning fra anleggene og forurensing av havbunnen.
176 mer omfattende miljøavgift på svovelutslipp (SO2).
177 en målsetning om å redusere innenlandsk energiforbruk og bidra med vannkraft og gassressurser internasjonalt for å erstatte bruken av olje, kull og atomkraft. Dette innebærer at det må legges til rette for økt eksport av elektrisk kraft.
178 at ENØK-tiltak må prioriteres framfor ny kraftutbygging og bruk av fossilt brennstoff.
179 at arbeidet med modernisering av eldre kraftverk og opprustning av overførings­linjene fra kraftverk til forbruker intensiveres og prioriteres foran utbygging av nye kraftverk.
180 at det ikke satses på kjernekraft som framtidig energikilde, og at norske kjernereaktorer for forskning avvikles.
181 økte bevilgninger til forskning og utvikling av alternative energikilder som bioenergi, solenergi, vindkraft, varmepumper, bølgekraft o.l.
182 nei til bygging av gasskraftverk, om det ikke kommer ny teknologi som kan gi bedre ressursutnytting og mindre miljøskadelig utslipp globalt.
183 at de miljøgifter som ikke forbys, pålegges miljøavgifter.
184 at Plan- og bygningsloven brukes aktivt for å forebygge miljøproblemer og forbedres for også å omfatte krav til ENØK-tiltak.
185 miljøfond i alle fylker for bl.a. å gi veiledning, tilskudd og mulige lån til ENØK-tiltak.
186 at bl.a. på grunn av mulighet for miljøforurensning, må sjøsikkerheten bedres.
187 at det ved sysselsettingstiltak prioriteres iverksetting av oppryddingsarbeid i områder med miljøbelastninger.
188 at Norge øver press innen EØS for en offensiv miljøpolitikk på tvers av landegrensene.
189 nødvendig oppfølging av produktkontrolloven for å redusere bruken av skadelige kjemiske stoffer i produksjonen.
190 at nasjonale utslipp av CO2 (inklusive petroleumsvirksomheten) skal være redusert til 1989-nivået innen år 2000. Det tas videre sikte på å redusere utslippet med 20% innen år 2005 i forhold til dette nivået.
5. Ressursforvaltning, økonomisk utvikling og fordeling
5.1. Økonomisk politikk
Vår økonomiske politikk må bygge på ansvarlig ressursbruk med økt vekt på miljømessige og sosiale verdier framfor økt materielt forbruk. Ressursbruken må være i pakt med prinsippet om rettferdig fordeling mellom fattige og rike land.
Et sentralt mål er å sikre full sysselsetting innen de rammer miljøhensyn setter, og en mest mulig rettferdig fordeling av samfunnsgodene både mellom personer, grupper, generasjoner og distrikter i vårt eget land. Dette målet forutsetter personlig initiativ og ansvar hvor det legges vekt på holdningsskapende arbeid og næringsetikk. Norge må føre en økonomisk politikk som gir næringslivet gode, stabile rammevilkår og derved mulighet for flere, sikre arbeidsplasser.
Skattesystemet må utformes etter disse hensyn, men også sikre en rimelig utjevning mellom grupper i samfunnet. Vi må arbeide for at den norske økonomien blir mindre avhengig av oljeproduksjon, bl.a. ut fra hensynet til kommende generasjoner.
Vestens økonomiske tenkning, basert på økt materielt forbruk og økonomisk vekst, er den største trusselen mot et livskraftig miljø og en rettferdig fordeling mellom nord og sør.
Kristelig Folkeparti går inn for:
191 økt beskatning av forbruk og redusert beskatning av arbeidskraft.
192 at miljøavgiftene gjenspeiler den samfunnsmessige/miljømessige kostnaden ved å produsere og bruke et produkt.
193 en innsnevring og klarere avgrensning av hvilke oppgaver det offentlige skal ta på seg.
194 at eierkontroll over forretningsbankene snarest mulig blir overført til private aksjonærer.
195 å utarbeide nye kriterier for bestemmelse av BNP som bedre samsvarer med naturens tålegrense.
196 at Norge må arbeide gjennom FNs organer for at verdiskapingen som skjer gjennom frivillig arbeid og omsorgsarbeid i hjemmet, må tas med i nasjonalregnskapet og bruttonasjonalproduktet (BNP).
197 at skattereformen, m.a. delingsmodellen, blir forbedret med tanke på næringslivet, særlig med hensyn til bedrifter med aktive eiere/aksjonærer.
198 stimulering av frivillig ideelt arbeid gjennom skattereglene.
199 at skatteetatens ressurser omfordeles til økt innsats mot svart arbeid og skatteunndragelse.
200 at gjeldsletteordningen må være personrettet, og at det må stilles krav om et realistisk kostnadsnivå i husholdningen.
201 at det utarbeides en handlingsplan for en reduksjon av budsjettunderskuddet.
202 forbedret mulighet for statlig eide bedrifter til å investere i aksjemarkedet på kommersiell basis.
203 reduserte krav til størrelse for å bli børsnotert, men økte krav til rapporteringsplikten.
204 tiltak for å stimulere små og mellomstore bedrifter (SMB), bl.a. gjennom støtte til etablering av fellestjenester og oppbygning av en landsomfattende database om SMB.
205 at skattefordeler må gis til små og mellomstore bedrifter.
206 å redusere fordelene ved å arbeide som kontraktør.
207 at det totale skattetrykket på norske bedrifter som konkurrerer internasjonalt, ikke må ligge vesentlig over det som er vanlig i konkurrerende land.
5.2. Næringsliv og sysselsetting
Målet for næringspolitikken er å legge til rette for et lønnsomt og verdiskapende næringsliv som forvalter våre naturressurser, energi og kompetanse på en ansvarlig måte. Det legges avgjørende vekt på miljøforvaltningen. Næringspolitikken har som mål å gi arbeid til alle. Verdiskapningen har som mål å gi grunnlag for rimelig velferd for det enkelte menneske og mulighet for å velge bosted selv. En slik utvikling kan en bare få gjennom et godt utviklet samarbeid på alle plan, høy moralsk standard og en god balanse mellom den offentlige og den private del av økonomien innenfor rammene av en aktiv samfunnsstyring.
5.2.1. Rammevilkår for næringsutvikling
Kristelig Folkeparti går inn for:
208 at myndighetene mer aktivt må legge forholdene til rette både for eksisterende virksomhet og for nyskapning og nyetablering, bl.a. ved forenkling av byråkrati og regelverk.
209 at Statens Nærings- og Distriktsutviklingsfond spesielt må tilgodese små og mellomstore bedrifter.
210 at fylkeskommunen fortsatt er ansvarlig for samordning og styring av næringspolitiske virkemidler på fylkesplan. Det forutsettes økt samarbeid med kommunene og organisasjonene i næringslivet.
211 en utjevning av konkurransevilkårene innen næringslivet for å gi bedre sysselsetting i næringssvake distrikter.
212 å styrke samarbeidet mellom det offentlige og næringslivet for økt internasjonal markedsføring, produkter og tjenester.
213 at eksportrettede bedrifter får rammevilkår som er tilpasset et internasjonalt marked.
214 en bedre samordning og bruk av FOU-midlene (forsknings- og utviklingsmidler) med tanke på å yte bedre hjelp til næringslivet, særlig overfor de små og mellomstore bedriftene.
215 at forskningsresultater og ny teknologi gjøres lettere tilgjengelig, spesielt i små og mellomstore bedrifter (SMB).
216 at norske skipsverft må kunne tilbys samme finansieringsmuligheter som øvrig internasjonal skipsbyggingsindustri.
217 at staten påtar seg en høyere andel av garantiansvaret ved etableringslån II i Husbanken.
218 at det iverksettes effektive tiltak mot svart arbeid.
5.2.2. Arbeid og arbeidsmarked
Kristelig Folkeparti går inn for:
219 at nødvendige arbeidsmarkedsmidler blir tilført kommunene og fylkeskommunene slik at det på enklere måte kan opprettes midlertidige arbeidsplasser for arbeidsledige. Spesielt må det sikres skole- eller arbeidstilbud for ungdom under 25 år.
220 redusert arbeidsgiveravgift for ungdom under 25 år. Det må bli bedre samordning mellom videregående skole og AMO.
221 økte muligheter for kombinasjon mellom trygd og arbeid.
222 at foreldre får anledning til å fordele uttak av redusert arbeidstid og permisjoner knyttet til omsorg for egne barn, over det tidsrom de er småbarnsforeldre.
223 større muligheter til fleksibel arbeidstid og deltid for familier med omsorgsarbeid i hjemmet.
224 sysselsettingstiltak som kombinerer samfunnsnyttig arbeid og opplæring for den arbeidsledige som yrkes- og fagopplæring, eller som f.eks. 3 + 1 + 1-modellen (3 arbeidsdager, 1 dag opplæring, 1 dag jobbsøking) og mulighet for midlertidig arbeid, uten negative følger for senere arbeidsledighetstrygd.
225 å fjerne Gro-dagen.
226 oppmykning av oppsigelsesvernet slik at bedrifter tør ansette mer folk i perioder med stor aktivitet.
227 at Tjenestemannsloven av 1910 oppheves til fordel for arbeidsmiljøloven, slik at denne gjelder i statlig såvel som i privat sektor.
228 at ferdigutdannet ungdom som ikke får arbeid, mottar arbeidsledighetstrygd istedet for sosial stønad.
229 at ledighetsmidler må brukes til å skape varige arbeidsplasser.
230 at det blir igangsatt forsøk med 6-timers dag for tyngende omsorgsyrker i ulike kommuner (Kirunamodellen).
231 at det arbeides for en rettferdig fordeling av arbeid ved at adgang til å ha flere jobber og overtid begrenses.
232 at kortsiktige sysselsettingstiltak ikke må undergrave det ordinære arbeidsmarkedet.
233 at for å få flere i arbeid må muligheten for en arbeidstidsforkortelse med tilsvarende lønnsreduksjon utredes.
5.2.3. Industri og håndverk
Norge har mange interessante muligheter for næringsutvikling. Industri og håndtverk er viktige næringer med tanke på verdiskaping og sysselsetting. I tillegg til nyskaping bør vi satse på de bedriftene vi har, på deres kunnskaper og på deres kjennskap til markeder og muligheter. Stimulering til knoppskyting, utvikling av nye produkter og tilgang på nye markeder, vil trolig gi bedre resultater enn ensidig satsing på nyskaping og nyetablering.
Kristelig Folkeparti går inn for:
234 at norsk industri fortsatt i hovedsak skal være privat. Statens "langsiktige" eierinteresser begrenses til tilfeller hvor overordnede samfunnsøkonomiske grunner eller avgjørende nasjonale interesser gjør det nødvendig.
235 at staten bør bidra til nyskaping og nødvendig omstrukturering, innenfor eksisterende bedrifter og ved dannelse av nye, også med midlertidig eierinteresse, for å sikre sitt fremtidige inntektsgrunnlag og sysselsettingen i samfunnet.
236 at industripolitikken som hovedregel baseres på generelle ordninger, men med mulighet for direkte støtte til enkelte bedrifter eller bransjer.
237 at det blir stimulert til knoppskyting ved etablerte virksomheter. Det må og oppfordres til bruk av lokale underleverandører.
238 at det må legges til rette for at offentlige og private bedrifter kan ta inn langt flere lærlinger enn i dag.
5.2.4. Olje og gass
Det er en viktig oppgave å forvalte olje og gassreservene slik at den sikrer en stabil økonomisk utvikling, og samtidig tar hensyn til sårbarhet i natur og økosystemer. ENØK-tiltak og utnytting av fornybare energikilder må videreutvikles. En begrensning i forbruk av fossilt brensel må først og fremst skje gjennom tiltak som reduserer etterspørselen. Det er usolidarisk overfor kommende generasjoner å bruke alle inntektene nå, og samtidig tøye naturens tålegrense lengre og lengre.
Kristelig Folkeparti går inn for:
239 at det ved utformingen av norsk oljepolitikk legges stor vekt på sikkerhet, natur, miljøvern og på distrikts- og ressurshensyn.
240 at oljeutvinningen stabiliseres og på sikt reduseres.
241 at olje og gass blir ført i land og videreforedles i Norge når dette er miljømessig, teknisk og økonomisk forsvarlig.
242 at det ikke åpnes for oljeutvinning i Barentshavet før hensyn til fiskeressurser og miljø er ivaretatt.
5.2.5. Handel og skipsfart
Kristelig Folkeparti går inn for:
243 skjerpede miljøkrav i skipsfarten, både mht. avgasskrav og for å hindre oljeutslipp. Det må satses på bruk av gass som drivstoff.
244 at Norge må bli et foregangsland internasjonalt når det gjelder økt sjøsikkerhet.
245 å sikre likeverdige økonomiske rammebetingelser for sjøtransport og landtransport.
246 å øke andelen av norske offiserer og mannskap ombord i norske skip bl.a. gjennom fleksible opplærings-, bemannings- og arbeidstidsordninger. Rekrutteringsgrunnlaget kan økes ved å satse på grunn- og etterutdanning som gir kompetanse for arbeid i land etter avsluttet tjeneste i handelsflåten.
247 en mer restriktiv politikk med tanke på utbygging av nye store handelsentra.
248 at forholdene legges til rette for at skipsfart, rigg- og supply-virksomhet kan fortsette som en norskeid næring og være internasjonalt konkurransedyktig.
249 støtte til utkantbutikker ved samlokalisering med offentlige etater.
250 nei til søndagsåpne butikker.
5.2.6. Landbruk
KrF vil at målsettingen for landbrukspolitikken skal være matvaresikkerhet og en miljøriktig produksjon basert på lokale ressurser over hele landet. Dessuten at det er rammevilkår som gir daglig matvareforsyning over hele landet med mest mulig like priser. En inntektsmål-setting vil sikre rekrutteringen til yrket.
Kristelig Folkeparti går inn for:
251 aktiv bruk av jord- og konsesjonslovgivningen for å sikre bosettingen, miljøet og en forsvarlig drift av jordbruksarealene.
252 at de som arbeider i landbruket, får en inntektsmålsetting som sikrer rekrutteringen til yrket.
253 at det må iverksettes virkemidler som sikrer at antall rein i regulerte beiteområder ikke overstiger det antall som beitearealene kan tåle.
254 å opprettholde samvirkemessig omsetning av råvarer, foredling og distribusjon av landbruksprodukter av hensyn til distriktene.
255 kombinasjonsbruk i landbruket for å sikre bosetting i distriktene.
256 å stimulere til eksport av nisjeprodukter innen landbruket.
257 en sterkere forskningsinnsats for å finne produksjonsmåter som begrenser forurensningen og bidrar til å fremme et landbruk i bedre økologisk balanse.
258 videreføring av frakttilskuddsordningen for basisvarer til/fra landbruket for å sikre mest mulig like priser i hele landet.
259 et sterkt vern mot nedbygging av produktive areal i jord- og skogbruk, samtidig som det legges vekt på å ta vare på og videreutvikle kulturlandskapet.
260 at jord- og skogbruk med svakt næringsgrunnlag får anledning til å kjøpe skogsområder fra statens skoger.
261 å føre en skogspolitikk som stimulerer til mer arbeidsintensivt og økologisk tilpasset avvirkning.
262 at det stimuleres til økt videreforedling av skogsprodukter samt bruk av utradisjonelle tresorter.
263 at det stimuleres til en bedre utnytting av våre rike beiteområder og til økt grovforproduksjon, og at de som har et krevende husdyrhold blir prioritert ved fordeling av landbruksstøtten.
264 at det legges opp til ordninger som fortsatt gir reell mulighet for pensjonsopptjening for begge ektefeller når de er sammen om arbeidsinnsatsen på bruket.
265 at etablering av alternativ næringsvirksomhet i distriktene i hovedsak må komme i tillegg til og ikke i stedet for landbruksvirksomhet.
266 en utredning hvor tak på overføringer pr. bruk vurderes.
5.2.7. Fiske
267 at den tradisjonelle næringskombinasjonen med bl.a. fiske og jordbruk må gis utviklingsmuligheter. Næringskombinasjoner må ikke frata kystbefokningen rett til fiskekvoter.
268 at havbruksnæringen gis rammebetingelser som legger til rette for en lønnsom drift innenfor miljømessig forsvarlige rammer.
269 at konsesjonsordningene brukes til å bevare havbruksnæringen som en distrikts­næring.
270 at de beste fiskefeltene og oppvekstområdene blir sikret. Det må gis tilstrekkelig vern mot oljevirksomheten, kombinert med strenge ansvars- og erstatningsregler.
271 at nasjonale og internasjonale avtaler til vern av fiskeressursene må håndheves effektivt.
272 at varslings-, redningstjenester og kystvakter samordnes slik at sikkerheten styrkes.
273 fredning av fjordene mot aktive fiskeredskaper som ødelegger ressursgrunnlaget for fjordfiskerne.
274 at fordeling av kvoter, konsesjoner og bestemmelser om redskapsbruk må bidra til miljø- og ressursvennlig fangst bygge på følgende prinsipp:
bidra til å opprettholde distriktsbosetting og sysselsetting
275 at kystflåten får en rimelig andel av fiskeressursene som tas utenfor egen kyst.
276 omfordeling av kvoter mellom landsdeler og fartøygrupper som følge av fiskeri­avtaler med 3. land.
277 at kystflåten får fortrinnsrett til torskefiske ut til 6-mils grense.
278 internasjonale avtaler for å stoppe fiske i oppvekstområder og fangst av ikke-voksen fisk.
279 at alle naturressurser skal kunne beskattes dersom det er økologisk forsvarlig.
280 at fiskerinæringen må få en mere langsiktig politikk, slik at de som er i næringen får en bedre stabilitet i rammevilkårene for framtiden.
281 at finansieringsordningene for modernisering av flåte og industri blir stabile og like gode som for andre maritime næringer.
282 at gjennom internasjonalt samarbeid må norske kvoterettigheter sikres, og kontrollen med det enkelte lands ressursuttak forbedres.
283 at fiskerinæringen i vesentlig grad skal bidra til å opprettholde bosettingen og sysselsettingen langs hele kysten.
284 å videreutvikle en moderne og konkurransedyktig fiskeflåte av store og små fartøy som eies av næringsutøvere som selv deltar aktivt i administrasjon og drift av fiskerier.
285 at salg, eksport og distribusjon av fisk blir forenklet og effektivisert. Dette må skje uten at kontrollmulighetene svekkes og i forståelse mellom de ulike aktørene i næringen.
286 at handelsbarrierer fjernes for å stimulere videreforedling og eksport av fisk både i torske- og sildefiskeriene.
287 at den offentlige administrasjon av norsk fiskerinæring forenkles.
288 at det etableres fast havarikommisjon ved ulykker til sjøs.
289 at Sikkerhetstjenesten styrkes betraktelig, spesielt i Nord-områdene.
290 at det ikke innføres noen form for omsettelige kvoter i Norge.
5.2.8. Reiseliv
Norge har store muligheter for å videreutvikle reiseliv og turisme. Det er nødvendig at vi satser på dette området for å skape arbeidsplasser og inntjening. Men samtidig er det viktig å ha for øye en bærekraftig utvikling, i den mening at vår natur og særpreg - det turistene ønsker å se og oppleve - ikke må belastes slik at det tar skade.
Kristelig Folkeparti går inn for:
291 at det offentlige engasjement innen reiseliv må ta utgangspunkt i det klare forretningsmessige vekstpotensiale og den distriktspolitiske betydning næringen har.
292 økt internasjonal markedsføring av Norge som reisemål.
293 at finansieringsordninger, distriktspolitiske virkemidler og eventuelle øvrige ramme­betingelser må samordnes og effektiviseres for å kunne møte den sterke internasjonale konkurransen.
294 støtte til drift og økt støtte til investeringer i reiselivsbedrifter som satser på alkoholfritt miljø.
295 samordning av reiselivsutbygging og kulturtilbud, kurssentra etc.
296 at det opparbeides enkle plasser langs riks- og fylkesveiene for camping med bobiler o.l., og at fri camping forøvrig langs disse veier forbys.
5.3. Regional utvikling
Målet med all distriktspolitikk må være å sikre levedyktige og allsidige samfunn i distriktene. De distriktspolitiske virkemidler må effektiviseres ut fra dette siktemålet. I denne sammenheng må rammevilkårene for distriktene prioriteres framfor støtte til enkeltnæringer. Distriktspolitiske hensyn må fortsatt vektlegges i den økonomiske politikken. Samtidig må det legges vekt på å utvikle gode lokalmiljøer i byene og tettbebygde strøk, samt å møte de store sosiale behov som der gjør seg gjeldende. Sammenhengen mellom sentralisering og miljøbelastninger utredes.
5.3.1. Bosetting og distriktspolitikk
Kristelig Folkeparti går inn for:
297 at man fortsatt peker ut enkelte distrikter som spesielle virkemiddelområder, avhengig av den enkelte regions behov.
298 at fylkeskommunene og kommunene gis en mer sentral rolle i det lokale og regionale plan - og utviklingsarbeid og i distrikts-, nærings- og sysselsettingspolitikken.
299 at det må sikres et variert arbeidsplasstilbud i distriktene slik at kvinner og ungdom forblir i kommunen.
300 at det må legges til rette for at lokale ressurser i størst mulig grad kan videreforedles der de hentes ut.
301 at kommunale næringsfond også må inkludere satsingsfelt innen landbruket.
302 at ordningen med statlig tilskudd til kommunale næringsfond styrkes.
303 bedre rammevilkår for produktutvikling i distriktsbedrifter.
304 at distriktenes interesser får samme høye prioritet i Statens Nærings- og distriktsutviklingsfond som de hadde i Distriktenes Utbyggingsfond.
305 at de distriktspolitiske virkemidler skal bidra til en positiv miljøutvikling.
5.3.2. Bypolitikk
Kristelig Folkeparti går inn for:
306 at rammetilskuddet bedre tilpasses storbyenes spesielle problemer, særlig innen barnevern, eldreomsorg og helsesektor.
307 at storbyenes spesielle miljø og samferdselsproblemer må løses i samarbeid med statlige myndigheter.
308 at storbyene også får del i virkemiddelpakker med mål å skape nye arbeidsplasser i disse regionene.
309 et formalisert, interkommunalt samarbeid for å sikre god ressursutnytting og tjenlige løsninger av felles oppgaver som alternativ til bl.a. kommunesammenslåing,
310 at det stimuleres til samarbeid mellom stat og kommune der politi, skole og frivillige organisasjoner går sammen for å bekjempe det store alkohol- og narkotikamisbruket som preger oppvekstmiljøet for barn og ungdom i endel byer.
311 økt statlig innsats for å demme opp mot økende voldsbruk i storbyene.
312 at Oslo og andre større byer må tilføres økte statlige midler for bedre å kunne ta imot flyktninger/innvandrere.
313 at jernbanens og andre miljøvennlige transportmidlers plass i lokaltrafikken til/fra de største byene styrkes.
5.3.3. Samferdsel
Kristelig Folkeparti går inn for:
314 at det utarbeides en strategi- og handlingsplan for samferdselspolitikken som tar sikte på å gjøre Norge til et foregangsland når det gjelder ressursforbruk, trafikksikkerhet og miljøvern.
315 at gågatearealet i byene bør vurderes for å få en gradvis utvikling mot bilfrie kjerner, samtidig som funksjonshemmedes adgang ikke utelukkes.
316 at veiutbyggingen i distriktene prioriteres, særlig i områder der veistandarden fra før er lav.
317 at en utprøver veiprising som et miljøpolitisk virkemiddel.
318 at bilbrukerne må betale de reelle samfunnskostnadene ved å kjøre bil. Dette må bl.a. gjøres gjennom bensinavgifter.
319 at veifattige kystdistrikter sikres gode ferge- og båtforbindelser som alternativ til dyre bru- og tunnelprosjekter.
320 at bilavgiftene legges om fra avgifter på kjøp av bil til avgifter på bruk av bil.
321 at bensinprisene/drivstoffprisene blir like over hele landet.
322 at reise- og transportutgifter over lange distanser fortsatt utjevnes, særlig med tanke på Nord-Norge.
323 effektivisering av kortbanenettet.
324 at det blir gjort vedtak om gradvis forlengelse av Nord-Norge-banen, og at prosjektering blir satt i gang.
325 at alternativ trase for Bergensbanen må utredes.
326 at Stad skipstunnell blir realisert.
327 langt sterkere satsing på og større effektivisering av jernbanen for å få en mer miljøvennlig transport.
328 at NSBs lokaltrafikk i Oslo-området styrkes med utbygging til dobbelt og tredobbelt spor på de mest trafikkerte strekningene - samtidig som kjøretiden reduseres. Parkeringsplasser ved jernbane- og forstadsbanestasjoner utbygges.
329 at tungtransport i størst mulig grad søkes overført til jernbane og skip.
330 at kollektivtransporten prioriteres framfor privatbilisme i byer og tettsteder, og at kollektivtrafikktilbudet må få økt kvalitet med hensyn til reisetid og komfort. Prisene må brukes aktivt til å fremme bruken av kollektivtrafikk-tilbudet.
331 at arbeidet med gang- og sykkelveier i byer og tettsteder og langs de trafikkfarlige riksveiene påskyndes, og at rasutsatte veier blir sikret.
332 avgiftsfritak på sikkerhetsutstyr til biler og til miljøforberedende tiltak, og lavere avgifter på kjøretøy som forurenser lite.
333 at servering på ferjer, moteller og andre serveringssteder langs hovedferdselsårer må være alkoholfrie.
334 at flyrutetilbudet innenlands må gjennomgås med sikte på å få et mer rasjonelt og miljøvennlig trafikkmønster.
335 at bompengeinntektene kan brukes til å utvikle kollektivnettet.
336 at bygging av Kyststamveien gis høy prioritet i perioden.
337 å samordne areal- og transportplanlegging for å øke bruken av miljøvennlige transportformer.
338 å utvikle NSBs stambanenett mellom byene i Sør-Norge (Østfoldbanen, Vestfoldbanen, Oslo-Bergen, Trondheim, Kristiansand).
5.3.4. Svalbard
Kristelig Folkeparti går inn for:
339 å opprettholde et funksjonsdyktig samfunn i Longyearbyen.
340 at naturvernhensyn tilpasset arktiske forhold må være retningsgivende for den næringsvirksomhet og turisme som tillates på Svalbard.
341 at sysselmannen gis ressurser til en sterk norsk suverenitetshåndhevelse, også når det gjelder miljøbestemmelser.
342 at Bjørnøya vurderes vernet som naturreservat.
343 at det gradvis utvikles et service- og vedlikeholdsverksted på Svalbard.
344 at arbeidet med etablering av høyskoleutdanning og forskning knyttet til polområdene videreføres.
6. Trygghet i fellesskapet
6.1. Familien i samfunnet
Familien er den grunnleggende enheten for fellesskap, verdiformidling, sosial læring og omsorg. Samfunnet er avhengig av familier som fungerer og ivaretar slike viktige oppgaver. Familiepolitikken må ta sikte på at ulike typer familier skal få styrket sine muligheter i møte med disse utfordringene. Det er viktig at ulike familietyper - ektepar med barn, ektepar uten barn, aleneforeldrefamilier og enslige - er inkludert i familiepolitikken.
Økende tendenser til familieoppløsning, utrygge oppvekstmiljøer og sterkere sosialt press gjør barna til en svært utsatt gruppe i samfunnet. Kristelig Folkeparti mener at situasjonen tilsier en omlegging av politikken på viktige områder for å sikre utviklingen av et bedre og mer helhetlig oppvekstmiljø for barna. Omsorg i familien og hjemmet er som hovedregel den beste ramme for barns oppvekst. Det må legges mer vekt på foreldrenes ansvar for egne barns oppvekst, og deres mulighet for egen omsorg for barna i hjemmet.
6.1.1. Familieformer og offentlige ordninger
Kristelig Folkeparti går inn for:
345 at familie- og ekteskapslovgivningen bygger på det livslange ekteskapet, og verner om ekteskapet som samlivsform.
346 at ekteskapets positive særstilling som samlivsform mellom kvinne og mann må styrkes og komme til uttrykk i juridiske, sosiale og økonomiske ordninger. Ordninger som diskriminerer ekteskapet i forhold til andre samlivsformer, fjernes.
347 at obligatorisk rådgiving og megling gjennomføres før eventuell separasjon og skilsmisse.
348 at hensynet til familien må være retningsgivende i utformingen av lovgivning, økonomi og offentlig planlegging.
349 at Lov om registrert partnerskap for homofile avvikles, og erstattes av en utvidet Lov om husstandsfellesskap.
350 at lover og regler baseres på at ekteskapet også er et økonomisk fellesskap mellom to likeverdige personer slik at de får samme sosiale og økonomiske ansvar og trygghet.
351 at skatteregler og overføringer må utformes slik at arbeidet i hjemmet oppvurderes og ektefellenes valg mellom arbeid i og utenfor hjemmet blir reelt.
352 at konsekvensene av nye skatteregler må utredes nøye slik at endringer ikke fører til utilsiktede skatteskjerpelser, spesielt for barnefamilier, nyetablerte og enslige.
353 at ved utformingen av familiebeskatningen må det legges vekt på å styrke økonomien for småbarnsfamiliene, en-inntektsfamilie og enslige med lav samlet inntekt.
354 at skatteregler som gir fordeler til samboende, fjernes.
355 at barnefamilienes økonomi styrkes bl.a. ved at barnetrygden øker minst i samme takt som prisstigningen.
356 at barnetrygden fortsatt må være kompensasjon for merutgiftene ved å ha barn, og ikke gjøres behovsprøvd etter foreldrenes inntekt. Utjevning må foregå gjennom skattesystemet direkte.
357 en kontantstøtte til familier med barn under 3 år der beløpet innen år 2000 tilsvarer statens overføringer til en barnehageplass.
358 at personer med omsorgsfunksjoner må få økonomisk godtgjøring og avlastnings­muligheter. Det gis mulighet for permisjon uten lønn fra jobb i inntil 2 år for å ivareta omsorgsoppgaver for pleietrengende nære slektninger med rett til å beholde lønns- og konkurranseansiennitet.
359 at alle ordninger som gjelder økonomi, trygd, bolig og sosiale hjelpetiltak, blir utformet slik at de sikrer likestilling og likeverd for enslige.
360 tiltak for å bedre aleneforeldrenes økonomiske situasjon bl.a. ved at trygden ikke blir redusert selv om barnebidraget overstiger minstebidraget.
361 differensierte boligtilbud som også ivaretar ensliges behov.
362 at fødselspenger for hjemmearbeidende knyttes til grunnbeløpet i Folketrygden og heves til 1½ G (G = grunnbeløp i Folketrygden, pr. i dag ca. 55.000).
363 at ved enslige mødres nedkomst gis nærstående slektninger rett til 4 ukers omsorgspermisjon med kompensasjon fra folketrygden.
364 like lang permisjon og samme rett til fødselspenger ved adopsjon av barn under skolealder som etter en fødsel. Ved adopsjon av eldre barn legges dagens regler til grunn (46 uker med redusert dagsats eller 37 uker med full dagsats.)
365 at 50% av kostnadene ved adopsjon av utenlandske barn dekkes opp til kr 50.000.
366 at ektefellers samlede opparbeidede pensjonspoeng for (i) den tiden de har vært gift deles likt ved evt. skilsmisse.
6.1.2. Familievern
Kristelig Folkeparti går inn for:
367 en raskere utbygging av familievernkontorer i kirkelig og offentlig regi. Driften sikres gjennom øremerkede tilskudd.
368 at det blir satset sterkere på holdningsskapende arbeid for å skape et positivt samhold i familie og forebygge skilsmisser og familieoppløsning, bl.a. som tema i etikkundervisning i videregående skole.
369 etablering av mødrehjem der enslige og vanskeligstilte mødre kan bo i egen leilighet i forbindelse med nedkomst og nødvendig etableringsfase.
370 oppstarting av flere krisesentra for mishandlede kvinner og deres barn. Det økonomiske grunnlaget må sikres ved offentlige tilskudd.
6.1.3. Barnehager
Kristelig Folkeparti går inn for:
371 nødvendige statlige tilskudd til barnehageutbygging som skal gi full behovsdekning innen år 2000. Definisjon av full behovsdekning må reguleres etter innføring av kontantstøtte.
372 at barnehageutbyggingen må legge opp til en rimelig balanse mellom heltids-, korttids- og familiebarnehager, samt barneparker. Barnehager må til enhver tid planlegges og bygges etter barnas og familienes behov.
373 at den kristne formålsparagrafen i barnehageloven følges opp i barnehagens hverdag.
374 at lovgivning, regelverk og praksis sikrer mulighet for etablering og drift av private, ikke-kommersielle barnehager og motvirke diskriminering av disse.
6.1.4. Barnevern
Kristelig Folkeparti går inn for:
375 at barnets behov har første prioritet når tiltak må settes inn.
376 at utsatte barnefamilier får faglig rådgivning, hjelp og oppfølging som forebyggende tiltak på et tidlig tidspunkt.
377 at fosterhjemmene får nødvendig oppfølging i form av faglig hjelp.
378 at det legges større vekt på utvikling av barne- og ungdomspsykiatrien, utbygging av tiltakskjeder m.v. for å møte det økende antall barn og unge med psykiske problemer.
379 at den nasjonale handlingsplanen for barnevern må følges opp av stat og kommune, bl.a. med sikte på gatebarn og unge rusmiddelbrukere.
380 at det planlegges behandlingssenter for incestoffer i alle fylker og gis støtte til forebyggende tiltak.
381 at lesbiske og homofile par ikke får adgang til å være fosterforeldre eller å adoptere barn.
382 at fosterforeldre har rett til 1 ukes permisjon med lønn ved plassering av et fosterbarn.
383 at ingen diskrimineres som fosterforeldre pga. livssyn.
6.2. En trygg alderdom
Eldre er en viktig ressurs for samfunnet, både kulturelt og sosialt. En målsetting for eldrepolitikken er å gi eldre mulighet til å leve et verdig og selvstendig liv og mulighet til å delta aktivt i samfunnet. De eldre må i større grad trekkes med i omsorgen for andre eldre. Kristelig Folkeparti mener eldre med behov for pleie og omsorg fortsatt skal være satsingsområde.
Kristelig Folkeparti går inn for:
384 fleksibel pensjonsalder fra 64 år og økte muligheter for kombinasjon mellom trygd og arbeid.
385 sikring av inntektsnivået for minstepensjonistene.
386 at en ordning med like pensjonsutbetalinger for folketrygden utredes.
387 å fjerne diskrimineringen av ektepar i forhold til samboende når det gjelder pensjon.
388 sterkere satsing på forebyggende helsearbeid for eldre.
389 å vektlegge kontaktskapende tiltak mellom aldersgruppene for å motarbeide generasjonskløfter, f.eks. ved å øke samarbeidet mellom eldresentre og skole/ barnehager.
390 at pensjonister i større grad trekkes inn i omsorgen for andre eldre.
391 sterkere vektlegging på god balanse mellom hjemmebasert omsorg og institusjons­plasser for eldre pleietrengende.
392 at alle pleietrengende må få en institusjonsplass når behovet er tilstede. Det er et mål at de som ønsker det, må få enerom.
393 at det tilrettelegges for menigheter og frivillige organisasjoner til å være med å gi ulike bo-, service- og aktivitetstilbud til eldre.
394 flere dag- og korttidsplasser i syke- og aldershjem.
395 at alle eldre og uføre som trenger det, får tilbud om trygghetsalarmer.
396 at aldersgrensebestemmelsene i private tjenestepensjoner og pensjonsforsikringer gir større mulighet for fleksibelt pensjonsuttak.
397 at alle over 70 år må få tilbud om årlig helsekontroll.
398 å opprette flere krise- og omsorgssentra for eldre i Norge.
6.3. Bolig og nærmiljø
Bolig og nærmiljø er en viktig ramme omkring familiens og enkeltmenneskers daglige liv og betyr derfor mye for trygghet og trivsel. Det må være et mål at alle skal kunne skaffe seg en bolig tilpasset den enkelte familietypes behov.
6.3.1. Boliger
Kristelig Folkeparti går inn for:
399 at samfunnets samlede direkte og indirekte støtte til bokostnader og boligfinansiering samordnes for å lette oversikten over omfang og fordelingsvirkninger.
400 adgang til Husbanklån ved kjøp og modernisering av eldre boliger.
401 at den statlige boligfinansiering legger økt vekt på førstegangsetableringer og at den sosiale profil bedres.
402 at boligsparingen stimuleres, spesielt for unge i etableringsfasen.
403 tiltak mot boligspekulasjon.
404 at retten til å trekke av tap på salg av bolig blir opprettholdt etter dagens regelverk.
6.4. Livsstil, helse og sosial trygghet
KrF vil peke på at det er en klar sammenheng mellom livsstil, forbruk, miljø, helse og velferd. Det enkelte menneskes valg av livsstil har ikke bare betydning for den enkelte, men også for samfunnet som helhet.
Livsstilssykdommer som skyldes kosthold, manglende mosjon og bruk av tobakk, alkohol og andre rusmidler, utgjør en stadig større del av det totale sykdomsbildet. Det må satses langt sterkere på forebyggende helsearbeid som også fremmer den enkeltes personlige ansvar.
Vår livsstil er i høyeste grad med på å opprettholde et forbrukersamfunn som ikke tar tilstrekkelig hensyn til Skaperverket. KrF tar derfor til orde for en "bærekraftig livsstil" hvor den enkelte må gjøres ansvarlig i forhold til de belastninger en påfører naturen og naturressursene. Valg av samlivsform og omsorg for andre har også med valg av livsstil å gjøre. KrF vil fastholde betydningen av ekteskapet og familien som de bærende enheter i samfunnet, og ønsker å legge forholdene til rette for alle som vil ta omsorg for egne barn og/eller eldre/syke.
Innen helsevesenet mener KrF det er viktig å starte en verdidebatt som kan føre til en mer rettferdig bruk av helsevesenets ressurser. Det må utarbeides finansierings- og organisasjons-former som gjør at det blir reelt samspill mellom tilbud og etterspørsel.
For at helsesektoren skal bli i stand til å oppfylle en lovfestet rett til helsehjelp, må det utvidede helsebegrepet begrenses. Det vil bli nødvendig med en mer nøktern bruk av helsetjenester og en ny definisjon av hva som er sykdom.
6.4.1. Livsstil og samfunnsøkonomi
Kristelig Folkeparti går inn for:
405 å styrke forskningsprogram som utreder sammenhenger mellom livsstil, miljø og sykdomsutvikling, og som setter dette inn i et samfunnsøkonomisk perspektiv.
406 landsomfattende informasjonskampanje for å orientere om konsekvensene av skader og ulykker som har årsak i bruk av rusgifter.
407 å avdekke årsakene til trafikkulykker for bedre å kunne sette i verk forebyggende tiltak.
408 at subsidie- og avgiftspolitikken bør stimulere til sunn livsstil og gode forbrukervaner.
6.4.2. Kamp mot rusgifter
Kristelig Folkeparti går inn for:
409 at avholdsorganisasjonene og andre organisasjoner som arbeider for edruskap i forhold til avhengighetsdannende stoffer, får bedre arbeidsvilkår, bl.a. gjennom statsstøtte.
410 at statens fond for alkoholfrie hoteller og restauranter må styrkes vesentlig. Det må kunne gis støtte til drift og nødvendig investering for å øke både restaurant- og sengekapasitet slik at alkoholfrie alternativer kan opprettholdes.
411 at statens rusmiddeldirektorat settes i stand til å yte bedre service til fylkeskom-munene og primærkommunene når det gjelder opplysning, undervisning og forebyggende arbeid.
412 at Norge fortsatt må føre en aktiv kamp mot narkotika, både gjennom holdnings­skapende virksomhet, informasjon og ved at politiet gis tilstrekkelig ressurser til å stoppe distribusjonen.
413 at det deles ut gratis engangssprøyter til narkomane.
414 at kommuner, fylker og statlige myndigheter utarbeider en handlingsplan for reduksjon av alkoholforbruket i tråd med Verdens helseorganisasjons og Stortingets anbefaling på 25% reduksjon innen år 2000.
415 regulering av alkohol- og tobakksprisene og de statlige avgifter minst i takt med den alminnelige prisstigning. Avgiftene må gjenspeile de samfunnsmessige kostnadene alkohol og tobakk påfører landet.
416 at avgiftene på alkoholfrie drikkevarer må ned.
417 at Vinmonopolets utsalg holdes stengt på lørdager.
418 tiltak mot import, produksjon og omsetning av hurtigvin.
419 at det innføres permanent etableringsstopp for nye vinmonopolutsalg.
420 at bevillingsmyndighet overfor turisthotell tilbakeføres til kommunene.
421 at null-prinsippet innføres i norsk promillelovgivning.
422 fast pris på salg av alkoholholdige drikker for å hindre at de selges på tilbud.
423 sterk reduksjon av avansene ved salg av øl og ved skjenking av øl, vin og brennevin og at avgiftene økes tilsvarende.
424 at kommunale alkoholavgifter øremerkes kontroll-, behandlings- og forebyggende tiltak.
425 reduksjon av alkoholinnholdet i øl av klasse II.
426 mer effektiv kontroll og håndheving av bestemmelsene om skjenkevirksomhet og forbudet mot hjemmebrenning.
427 at det ikke serveres alkohol ved offentlige tilstellinger.
428 at avgiftsfritt alkohol- og tobakksalg i samtrafikk med andre land avskaffes.
429 at det i edruskapspolitikken legges større vekt på forebyggende arbeid.
430 at det etableres egne kurhjemstilbud for kvinner med alkoholproblemer.
431 at tvangsanbringelse i helseinstitusjon bør kunne anvendes overfor gravide rusmiddelbrukere i inntil 9 mnd.
432 at salg av øl skal ut av dagligvareforretningene og over til ølmonopol.
6.4.3. En forebyggende helsepolitikk
Kristelig Folkeparti går inn for:
433 å redusere helseskadelig forurensning i luft, jord, vann og næringsmidler.
434 at fjernsyn og radio i større grad må brukes til å informere om sammenheng mellom livsstil, miljø og helse for å skape en mer bevisst holdning til enkeltmenneskets egenansvar for sin helsesituasjon.
435 at samlivsrettledning og seksualopplysning er etisk forankret og sikter mot livslange samlivsforhold innenfor ekteskapet, å forebygge abort, kjønnssykdommer og annen sykdom som er betinget i ustabile samlivsformer.
436 at opplysningsarbeidet om skadevirkningene av tobakksrøyking og rusmiddelbruk blir intensivert.
437 innskjerping av forbud mot alkohol- og tobakksreklame.
438 endring i alkoholloven som gjør at f.eks. narkotikaomsetning i lokalene og bruk av "toppløse" serveringsdamer kan føre til nekting av skjenkebevilling.
439 støtte til frivillige organisasjoner som driver forebyggende og behandlende arbeid mot rusgift.
440 klarere krav og oppfølging til innemiljøet i skoler og andre offentlige bygg.
441 en godt utbygd primærhelsetjeneste, der hjemmesykepleie, hjemmehjelp og helsesøstertjeneste prioriteres.
6.4.4. En samordnet helse- og sosialtjeneste
Kristelig Folkeparti går inn for:
442 en sykehusfinansiering innenfor rammen for fylkeskommunal drift som gir et reelt samsvar mellom aktivitetsnivå og ressursforbruk ved det enkelte sykehus.
443 at det gis anledning for sykehus å kreve døgnbetaling for ferdigbehandlede pasienter som kommunene ikke finner plass til på sykehjem el.l.
444 en reell satsing på utbygging av psykisk helsevern.
445 videreutvikling av omsorgen for psykisk utviklingshemmede basert på de erfaringer reformen innenfor HVPU har gitt.
446 at idelle organisasjoner og institusjoner får anledning til å gi tilbud innen helsetjenesten på lik linje med offentlige institusjoner innenfor helse- og sosialsektoren. Organisasjonenes og institusjonenes egenart må respekteres.
447 at private helsetjenester som helt eller delvis drives med offentlige midler, må tilpasses offentlige helseplaner og stå under samme faglige kontroll som offentlige tiltak.
448 at helsepersonell får reell samvittighetsfrihet i forbindelse med abortinngrep.
449 at kommuner og fylker sikres økonomiske overføringer som gjør det mulig å følge opp sentrale politiske målsettinger og godkjente planer for utbygging av helseinstitusjoner og helsetjenester.
450 å sikre utdanningskapasiteten av helsepersonell slik at befolkningens behov for helsearbeidere kan dekkes.
451 å sikre at alle som trenger sykehusbehandling, får et tilbud innen rimelig tid.
452 at alle deler av landet får et mest mulig likeverdig helsetilbud.
6.4.5. Trygd og arbeid
Kristelig Folkeparti går inn for:
453 at samfunnet skjerper kontrollen for å hindre trygdemisbruk.
454 forsøk med alternativ bruk av trygdemidler ved arbeidsledighet.
455 videre justering i sykelønnsordningen for å holde utgiftene på et rimelig nivå. Innføring av 2 karensdager for alle.
456 å redusere ventetiden på søknader og anker i trygdesektoren.
457 forenkling av folketrygdloven og samordningslovgivningen.
458 å redusere sykelønnen til 90% av full lønn.
459 at aldersdifferensiert trygdeinnbetaling utredes.
6.5. Funksjonshemmede i samfunnet
Funksjonshemmede må sikres mest mulig likeverdige vilkår i samfunnet. Offentlige tiltak på ulike samfunnsområder må i større grad tilpasses funksjonshemmedes behov.
Kristelig Folkeparti går inn for:
460 at forholdene legges til rette slik at funksjonshemmede kan delta i arbeidslivet etter sine forutsetninger.
461 lovfestet rett til avlasting for familier med omsorg for funksjonshemmede.
462 at flere fjernsynsprogram blir tekstet/tolket for døve, bl.a. nyhetsinnslag og barneprogram.
463 at funksjonshemmede får større innflytelse i de drøftelser som finner sted mellom staten og de funksjonshemmede om trygdeytelser og andre støttetiltak.
464 å sikre flere arbeidsmarkedsbedrifter i offentlig og privat virksomhet. Rammevil­kårene må utformes slik at det kommer alle grupper funksjonshemmede til gode.
465 å videreutvikle kombinasjonen av trygdeutbetaling og lønn.
466 å jevne ut forskjellen mellom funksjonshemmedes og andre samfunnsgruppers levestandard, og at unge uføre må sikres en rimelig pensjon.
467 at transportordningene for funksjonshemmede må bedres.
6.6. Rettsvern
Rettsoppfatningen og respekten for lov og rett må styrkes. En grunnleggende rettighet i et samfunn er trygghet mot overgrep på liv, helbred, personlig integritet og eiendom.
6.6.1. Personvern og rettssikkerhet
Kristelig Folkeparti går inn for:
468 større adgang til fri rettshjelp.
469 et godt utbygget rettsvesen med kapasitet til å ferdigbehandle saker innen rimelig tid.
470 at anmeldte straffesaker ikke blir henlagt når gjerningsmannen er kjent.
471 at offerets lovmessige beskyttelse må styrkes. Offerets krav på erstatning må gis prioritet foran det offentliges eventuelle bøtekrav i straffesaker.
472 at det stilles strengere krav til personvernet i alle media.
6.6.2. Kriminalitet og kriminalomsorg
Kristelig Folkeparti går inn for:
473 at politiet og lensmannsetaten blir styrket slik at etterforskningskapasiteten for volds- og vinningsforbrytelser blir bedre.
474 at lovbrytere må betale erstatning ved hærverk og andre kriminielle handlinger som vedkommende har utført.
475 at det blir flere tilbud om samfunnsnyttig arbeid, vernede arbeidsplasser og andre arbeidstreningstiltak for lovbrytere.
476 en vedvarende holdningskampanje og mer effektiv bekjempelse av videovold og pornografi.
477 effektiv kamp mot prostitusjon, f.eks. ved bekjempelse av bordellvirksomhet og kriminalisering av horekunder.
478 at de innsatte må ha rett til individuell sjelesorg og til å delta i religiøse handlinger.
479 at ordningen med fengselsprester opprettholdes.
480 at tidligere innsatte må få hjelp til å tilpasse seg samfunnet.
481 at bruk av samfunnstjeneste (som soningsform) må knyttes mer til individuell vurdering av den domfelte, og at allmennpreventive hensyn ikke blir brukt som hinder for dette.
482 at ettervernet styrkes, f.eks. ved hjelp av frivillige organisasjoner.
6.7. Innvandring
Norge er forpliktet på de avtaler vi har undertegnet om menneskerettigheter. Vi vil beskytte menneskeverdet i alle situasjoner der det er i fare. Stadig flere tvinges til å bryte opp og blir flyktninger i sitt eget eller i et fremmed land. Forfølgelse, tortur, undertrykkelse, sult og nød er virkeligheten for millioner av mennesker. Målet for norsk flyktningepolitikk er integrering i det norske samfunnet for de som kommer hit. Det er 40 millioner flyktninger i verden, og det er de aller fattigste landene, hvor flyktningene oppholder seg, som da må påta seg forpliktelsene for disse. Norge er forpliktet til å hjelpe. Vi må bære en større del av ansvaret for verdens flyktninger enn vi gjør i dag. Målet for FNs flyktningepolitikk er å hjelpe flest mulig i eller i nærheten av deres eget land. Vi må bidra til dette, men det må ikke skape grunnlag for å avvise og å unnlate å hjelpe asylsøkere som er alvorlig truet når de søker hjelp i Norge.
Kristelig Folkeparti går inn for:
483 at norsk flyktningepolitikk må bygge på likeverd, toleranse og vern av menneskeverdet. Målet for norsk flyktningepolitikk er integrering i det norske samfunnet. De økonomiske støtteordningene må være i samsvar med landets gjeldende regler.
484 at de økonomiske støtteordningene til flyktninger og innvandrere ikke overstiger det norske statsborgere får.
485 at asylsøkere ikke må sendes ut av landet før de har fått sin sak vurdert i henhold til gjeldende internasjonale konvensjoner og er sikret rettslig trygghet i eget eller annet land.
486 at Norge ikke krever visum fra asylsøkere ved ankomst til landet, og at man motsetter seg at transportselskapene pålegges å føre kontroll med at asylsøkerne har "gyldig reisedokumenter".
487 at asylsøkere raskest mulig får behandlet sin søknad. De som får opphold, må med vektlegging av både rettigheter og plikter gis god og rask mulighet til å klare seg selv.
488 at ved klage på avslag av asylsøknad må det være en hovedregel at asylsøkerne får bli i landet til klagen er avgjort. Avslag på asylsøknad bør være begrunnet. Det må gis en klagefrist på tre uker.
489 at det statlige mottakerapparat må styrkes slik at en unngår uheldig og tilfeldig behandling av asylsøkerne.
490 at forståelsen for asylsøkeres situasjon må økes ved holdningsskapende arbeid og informasjonstiltak.
491 at Norge må medvirke til nordisk og internasjonalt samarbeid som totalt sett kan bidra til en bedre behandling av asylsøkere, og unngå at asylsøkerne blir kasteballer mellom land.
492 at det ikke innføres meldeplikt for privatpersoner som har utlendinger i sitt hjem.
493 at innvandrerkvinner med bostedstillatelse må få samme mulighet til arbeid og engasjement som norske kvinner.
494 at innvandreres tidligere utdanning i større grad enn nå bør formelt godkjennes og at relevant arbeidserfaring i hjemlandet må gi kompetanse ved ansettelse og lønnsfastsettelse.
495 at mottaker- og hjelpeapparat må utbygges slik at den enkelte innvandrer så raskt som mulig kan komme inn i normale samfunnsfunksjoner og få relevant arbeid ut fra egne interesser og kvalifikasjoner.
496 at Norge øker mottaket av FNs kvoteflyktninger.
497 at Norge må ha samme krav til flyktningestatus som den internasjonale flyktninge­konvensjon.
498 at det ved ekteskapsoppløsning de nærmeste år etter familiegjenforening normalt ikke blir adgang til hjemsendelse av sist ankomne ektefelle eller av barn.
499 at utenlandske kvinner som blir skilt i Norge på grunn av fysisk og psykisk mishandling, skal få oppholdstillatelse i Norge selv om ekteskapet blir oppløst før tre år er gått.
500 at ansvarsforholdene overfor foreldreløse flyktningebarn raskest mulig avklares.
501 at flyktningebarn og barn av flyktninger må få den samme beskyttelse som norske barn, ved at norsk barnelovgivning må være overordnet utlendingslovgivningen.
502 at organisasjoner og sentra for flyktninger, asylsøkere og innvandrere får tilstrekkelig økonomisk støtte på linje med andre tilsvarende organisasjoner/institusjoner.
7. Kulturarv, kirke, oppdragelse og kunnskap
7.1. Kultur og verdivalg
Med den økende kommersialiseringen av kulturlivet blir styrking og videreutvikling av egen kultur stadig viktigere. Nye generasjoner står i fare for å miste sine kulturelle røtter. Det er viktig å formidle norsk kultur og den kristne kulturarv til disse. Frivillig engasjement må stimuleres ved en rimelig balanse mellom egenansvar og offentlig ansvar for de ulike oppgavene. Særlig bør kulturtilbudet overfor barn og unge styrkes.
7.1.1. Kulturutfoldelse
Kristelig Folkeparti går inn for:
503 at den offentlige kulturpolitikken må bygge på den kristne og humanistiske kulturarven og samtidig være åpen for positive impulser fra andre kulturer.
504 å styrke det etiske fundament vårt samfunn bygger på, bl.a. ved at økonomiske motiv ikke får dirigere kulturtilbudet.
505 at samarbeidet mellom det offentlige og de frivillige organisasjonene styrkes, slik at en gjennom felles innsats kan skape et mer aktivt kulturliv.
506 forsterket kamp mot volds- og pornoskildringer.
507 å verne og videreutvikle samisk kultur.
7.1.2. Mediepolitikk
Kristelig Folkeparti går inn for:
508 at landet vårt sikres et differensiert medietilbud, både geografisk, ideologisk og politisk.
509 en fri og uavhengig informasjonsformidling, men det må settes strenge krav til selvjustis og etisk bevissthet i media.
510 at NRK fortsatt skal være den sentrale kringkastingsinstitusjonen i Norge som bør danne mønster med hensyn til redaksjonell og teknisk kvalitet. Den etiske holdning i NRK må styrkes.
511 at driften av NRK ikke skal finansieres ved hjelp av reklame.
512 at NRK skal legge stor vekt på å formidle det kulturelle mangfold i vårt land, der også organisasjoner inviteres til å produsere egne program fra sitt virkeområde.
513 at NRK i sin programvirksomhet følger bedre opp sin kulturforpliktelse i forhold til vår nasjonale og kristne kulturarv.
514 at samarbeidet mellom de nordiske kringkastingsinstitusjonene bygges ut, særlig programvirksomheten.
515 en fortsatt restriktiv holdning til reklame i kringkastingsvirksomhet.
516 at det stilles krav om at norsk lovgivning vedrørende reklame for alkohol og tobakk skal gjøres gjeldende for all videreformidling av utenlandske satelitt-fjernsynskanaler, via kabel eller eter fra sentralantenne, i Norge. Internasjonalt vil vi arbeide for forbud mot tobakk og alkoholreklame i alle medier.
517 at det legges til rette for å opprettholde et variert avistilbud.
518 at Norge spiller en sentral rolle i utforming av en internasjonal mediepolitikk som verner om familien og som bekjemper den kommersielle utnyttelse av vold, pornografi, rusbruk og annet programinnhold som virker nedbrytende på individ og samfunn.
7.1.3. Organisasjonsliv
Kristelig Folkeparti går inn for:
519 at de frivillige organisasjonene sikres gode arbeidsvilkår og økonomisk støtte.
520 at forutsetningen for offentlig tilskudd må være at virksomheten skjer i rusfrie miljøer.
521 at sosial- og velferdstjenesten, som bl.a. drives av staten, Den indre Sjømannsmisjon og fiskernes organisasjoner, fortsatt sikres.
522 at omfanget av statlige lotterier og spill reduseres. Alle slike spill bør få felles administrasjon, og inntektene fordeles på idrett, kultur, forskning og ideelle organisasjoner.
523 at det settes tak på gevinstverdi på 1,5 millioner kroner.
524 at organisasjoner og institusjoner som arbeider ut fra ideologiske og livssynsmessig grunnlag, får reelle muligheter til å virke ut fra sin egenart.
525 at statlig støtte til ungdomsorganisasjonene videreføres.
526 at de frivillige organisasjonene fortsatt må ha en sentral plass i utformingen av fritidstilbud for unge.
527 at idrettsorganisasjonene støttes, særlig med sikte på masseidrett.
528 at det bør legges økonomiske føringer som stimulerer til oppføring av flerkulturelle bygg, framfor bygging av rene idrettsanlegg, kino, bibliotek osv.
529 at kommunale musikkskoler blir sikret gode arbeidsvilkår bl.a.ved at statsstøtten økes.
530 at rikskonsertenes midler og annen statlig støtte til musikklivet får en god fordeling i de ulike regioner, med særlig vekt på distriktenes behov.
531 at kvalitetsmessig god barnefilm prioriteres ved økonomisk tilskudd.
532 at Statens filmkontroll opprettholdes. Regelverket endres slik at det kan gripes inn mot mentalt skadelige og diskriminerende innslag som vold, sadisme og porno på film og video. Medlemmene av filmkontrollen må ansettes på åremål.
533 at kinostyrene gjennom godkjente retningslinjer øver større innflytelse på repertoarpolitikken ved kommunale kinoer.
534 offentlig forhåndskontroll av videokassetter, f.eks. lagt til Statens filmkontroll.
535 konsesjon også for importører av videogram.
536 at lovgivningen om video-omsetning blir fulgt opp og etterprøvd.
537 at regionteatrene blir prioritert i den offentlige teaterstøtten.
538 at muséene og kunstgalleriene organiseres med sikte på større kontaktflate utad, bl.a. ved ambulerende utstillinger.
539 at bygde- og distriktsmuséene sikres økonomisk støtte og faglig veiledning.
540 forsterket innsats for vern av kultur- og fortidsminner og lokalmiljø/fredede bygninger.
541 at bibliotekene opprettholdes som et gratis tilbud.
7.2. Kirke- og kristenliv
Den norske kirke, frikirkene og de frivillige organisasjonene gjør en innsats av grunnleggende verdi for samfunn og enkeltmennesker gjennom forkynnelse, sjelesorg, undervisning, diakoni, kulturelt og sosialt arbeid. Det offentlige må legge til rette for gode arbeidsvilkår.
Kristelig Folkeparti går inn for:
542 at reformarbeidet innen Den norske kirke følges videre opp slik at Kirken sikres selvstyre i åndelige spørsmål, tilsettingssaker og friere rammevilkår i sin økonomiforvaltning.
543 at Den norske kirke sikres ressurser slik at den kan utføre sine oppgaver.
544 at satsingsområder vedtatt på Den norske kirkes kirkemøte bør få konsekvenser for prioriteringer på statsbudsjettet.
545 at gevinst ved eventuelt salg av kirkens eiendommer tilfaller kirkelige formål.
546 at Den norske kirke, frikirkene og de frivillige kristelige organisasjoner blir tatt med på høring i spørsmål som berører deres virksomhet eller har andre vesentlige etiske sider.
547 at det innføres skattefrie beløp for gaver til kristelig og humanitært arbeid.
548 et lovfestet arealtilskudd til frikirkebygg, bedehus, kirkelige bygg og private skoler.
549 at det i arealplanleggingen avsettes tilstrekkelig grunn til bygging av kirke- og forsamlingslokaler.
550 at den offentlige støtten til kulturbygg også må gis til organisasjonseide forsamlingshus uten krav som bryter med retningslinjene for virksomheten.
551 at menigheter og organisasjoner får støtte til kulturelle og sosiale miljøtilbud.
552 at den kirkelige tjeneste for nordmenn i utlandet, bl.a. gjennom Den norske Sjømannsmisjon/Norsk kirke i Utlandets arbeid, opprettholdes og utvikles i forhold til behovene.
553 en gjennomgåelse av helligdagslovgivningen med tanke på å gjenvinne søndagen som en hviledag til beste for alle.
554 at de kirkelige tjenester i helse- og omsorgsinstitusjonene bygges ut.
555 statlig medansvar for verneverdige kirkebygg.
556 at trossamfunn utenfor statskirken sikres de tilskudd som loven gir dem rett til. Ansvaret for Lov om trossamfunn overføres til Kirkedepartementet.
7.3. Lære for livet
Skolen er en av samfunnets mest grunnleggende oppdragerinstitusjoner. Ved siden av hjemmet er det her barn og unge skal læres opp til å bli selvstendige og gagnlige mennesker i hjem og samfunn. Skolens betydning på dette området har økt i de siste årene. Det stilles store krav til skolen, både med hensyn til kunnskapsformidling, verdiformidling og omsorg. Samtidig tar flere mennesker utdanning. Behovet for omskolering, tilleggsutdanning, etterutdanning og voksenopplæring er økende. Her vil utdanningsinstitusjonene stå overfor nye oppgaver.
7.3.1. Verdiformidling, oppdragelse og omsorg
Kristelig Folkeparti går inn for:
557 tiltak som kan bidra til at skolens kristne formålsparagraf og sentrale målsettinger realiseres i skolens hverdag, i det faglige innholdet, arbeids- og vurderingsformer og i skolemiljøet.
558 at lærerutdanningen gir innføring i hva det kristne verdigrunnlaget betyr for skolens hverdag.
559 at det iverksettes en handlingsplan for kultur- og verdiformidling i skoleverket som bl.a. innebærer faglig utviklingsarbeid, gjennomgang og produksjon av lærestoff og kompetansebygging i lærerutdanningen.
560 at etikk- og religionsundervisning blir obligatorisk ved alle studieretninger i den videregående skolen.
561 at undervisning om alkohol, narkotika og tobakks skadevirkninger intensiveres tidligere i grunnskolen. Det satses på å formidle det positive med en rusfri livsstil.
562 å prioritere en pedagogisk og innholdsmessig styrking og en utvidelse av timetallsrammen i kristendomsfaget i grunnskolen.
563 å gjennomgå kriteriene for fritak for kristendomsundervisning og andre tiltak med sikte på at flere barn skal følge undervisningen.
564 at kristendommen får en sentral plass i fellesstoff til alternativ livssynsundervisning.
565 at helsetjenesten i skolen styrkes og at samarbeidet med barnevernet utvides slik at det økende omsorgsbehovet i skolen kan ivaretaes på en forsvarlig måte.
7.3.2. Kunnskap og faglig kvalitet
Kristelig Folkeparti går inn for:
566 at skolen har nasjonale standarder som ivaretar et mest mulig likt skoletilbud i landet.
567 at kriterier som legges til grunn for sektortilskuddet til grunnskolen, også ivaretar en skolestruktur med små skoleenheter.
568 at prinsippet om fri skolegang opprettholdes.
569 at den enkelte skole får større økonomisk selvstyre innenfor gitte rammer.
570 at alle 6-åringer får et pedagogisk tilbud. Tilbudet må tilpasses barnets behov for lek og sosial læring.
571 at det ikke etableres obligatorisk skole for 6-åringer.
572 at det bygges ut frivillige skolefritidsordninger etter behov med samme formålsparagraf som for grunnskolen.
573 miljøundervisning på alle klassetrinn og skolenivå, og i alle studieretninger.
574 at skolen sikres nødvendig datautstyr med programvare slik at man i undervisningen kan ha nytte av utviklingen innen datateknologien.
575 at skolen i sterkere grad må forberede elevene på de forpliktelser og det ansvar et familieliv vil kreve. Undervisningen i samlivslære/heimkunnskap må styrkes og utvikles i pakt med skolens verdiforankring.
576 at flyktningers og innvandreres situasjon og kultur trekkes inn i undervisningen og fagplanene, tilpasset de lokale forhold.
577 at morsmålsundervisning opprettholdes, og norskundervisningen for fremmedspråklige barn og unge videreutvikles, og at disse bør få tilfredsstillende litteratur og undervisningsmateriell.
578 at innsats for kartlegging av og hjelp til dyslektikere intensiveres, og økt informasjon om dysleksi innen skoleverket.
579 at funksjonshemmede sikres fullverdige skoletilbud etter sakkyndig vurdering og i samarbeid med foreldrene. Opplæring i spesialskole gis i den grad dette er det beste for den funksjonshemmede.
580 at det utarbeides en handlingsplan for videregående opplæring og høyere utdanning for samisk ungdom.
581 at det legges økt vekt på den uformelle vurderingen i skolen. Skolens løpende vurdering må gi uttrykk for elevenes samarbeidsevne, innsats, arbeidsvilje, orden og evne til kreativ tenkning i tillegg til faglig standpunkt.
582 at karaktersystemet står ved lag i ungdomsskolen og i den videregående skolen.
583 at det innføres evalueringsordninger som sikrer en jevnlig evaluering og oppfølging av undervisningens innhold og organisering. Elevene må også øves opp til å evaluere egen innsats, samt ha mulighet til skriftlig evaluering av undervisningen.
584 at elever med nynorsk som hovedmål får lærebøker og annet materiell til samme tid og til samme pris som elever med bokmål.
585 at muntlig og skriftlig opplæring i sidemål i ungdomsskolen og videregående skole sikres.
586 at samisk innføres som sidemål i ungdomsskolen og den videregående skole i de samiske kommunene i Finnmark og Troms.
587 at produksjon av læremidler på samisk blir intensivert.
588 at produksjon av læremidler for døve intensiveres.
589 at emneområdet "yrkesetikk" blir innarbeidet i alle grunnkurs under yrkesfaglig studieretning.
590 at det arbeides med ordninger for økt utplassering i arbeidslivet på yrkesfaglig studieretning, slik at elevene kan sikres fagutdanning tilpasset næringslivets behov.
591 fleksible ordninger for grunn- og etterutdanning og praksisplasser i jordbruket.
592 at lærlingeordningen utvides med flere fag, også innenfor offentlig sektor, og at det offentlige tar inn flere lærlinger.
593 at det fortsatt satses på å opprettholde og videreutbygge voksenopplæringstilbud som tilfredstiller samfunnets krav til omskolering, etterutdanning, og som sikrer bedriftene den nødvendige kompetanse.
594 at voksenopplæringstilbud spesielt rettet mot kvinner sikres, og at også hjemmearbeidende sikres tilbud om utdanning, bl.a. gjennom desentralisert skoletilbud.
595 at voksenopplæringsorganisasjonene og arbeidsmarkedsetaten samarbeider slik at det blir samsvar mellom behov og tilbud innen opplæringstilbudene.
596 at opplysnings- og studieorganisasjonene sikres tilfredsstillende arbeidsvilkår.
597 at merkostnadene ved å bo på hybel i videregående skole må dekkes inn ved økt stipend.
598 at det tilrettelegges nødvendige elev- og studentboliger ved statlige utdannings­institusjoner.
7.3.3. Foreldrerett og friskoler
Kristelig Folkeparti går inn for:
599 respekt for foreldrenes rett til å velge oppdragelse for sine barn.
600 at friskolene fortsatt sikres en fri og uavhengig plass i utdanningssystemet, bl.a. ved økonomisk støtte og frihet i ansettelsesspørsmål. Støtten beregnes på grunnlag av elevtall og reelle kostnader.
601 at utdanning ved folkehøgskolene må gi poeng ved inntak til videregående skoler og høyere utdanning.
602 at folkehøgskolenes pedagogiske frihet ivaretas og brukes aktivt, f.eks. i utprøving av nye undervisningstilbud og former.
7.4. Høyere utdanning og forskning
Samfunnet vil i stigende grad være avhengig av en høyt utdannet befolkning. Det må derfor være et sentralt mål å øke andelen av befolkningen som tar høyere utdannelse. Utdanningsmønsteret må samsvare med samfunnets reelle behov for kompetanse. Det må være en målsetning at studiestøtteordningene fungerer slik at de fremmer lik rett og lik mulighet til utdanning, uavhengig av kjønn, sosial-, økonomisk- og geografisk bakgrunn. Ordningen må være slik at det gis mulighet til å være heltidsstudent slik at effektivitet og gjennomstrømning ved studiestedene økes.
Kristelig Folkeparti går inn for:
603 økt kapasitet innenfor høyere utdanning.
604 likebehandling av offentlige høyskoler og private, ideelle institusjoner.
605 satsing på Norgesnettet for å sikre distriktene adgang til utdanningstilbud og forskning.
606 styrking av eksisterende høyskoler og universiteter framfor opprettelse av nye.
607 at norske studenter i økende grad får anledning til å delta i internasjonale utvekslingsprogram og oppholde seg ved utenlandske læresteder. Eksamener i utlandet bør i utgangspunktet godkjennes fullt ut etter "år for år-prinsippet".
608 at det må utarbeides en felles lov for universitetene og høgskolene.
609 at all forskning må være forpliktet på en etisk ramme som bygger på hensynet og respekten for liv og menneskeverd. Dette må lovfestes.
610 at deler av forskningen må bli mer næringsrettet.
611 strengere rapporteringsplikt for forskning innen bioteknologi.
612 at etikk innføres som obligatorisk emne innen all høyere utdanning.
7.5. Studiefinansiering
Kristelig Folkeparti går inn for:
613 omlegging av studiefinansieringen fra rentesubsidiering til stipend. Stipendandelen økes på sikt til 40%. Studielån må fortsatt være rentefritt innenfor normert studietid.
614 forbedring av sosiale ordninger for studenter med barn.
615 at gifte studentpar ikke diskrimineres i forhold til samboende ved tildeling av stipend og avskriving av lån i forbindelse med svangerskapspermisjon.
616 at låne- og stipendordningen justeres i takt med kostnadsstigningen.
617 at tilbakebetalingsvilkårene for studielån blir vurdert kontinuerlig for ytterligere forbedringer.
618 at godkjenningsordninger for lån og stipend for private skoler ikke innskrenkes.
FORKORTELSER:
AAN: Alternativ til Abort i Norge.
AMO: Arbeidsmarkedsopplæring.
BNI: Brutto nasjonalinntekt.
Det er et lands totale forbruk og investering i innenlandske varer og tjenester.
(Tidligere forkortet med BNP.)
GATT: General Agreement on Tariffs and Trade.
Dette er en avtale om toll og handel, undertegnet av 23 FN-land i 1947. Trådte i virksomhet i 1948. Over 90 land har tilsluttet seg avtalen. Hovedprinsippet for samhandelen mellom medlemslandene i GATT, er at alle skal behandles likt. GATT fastsetter regler for toll, import-restriksjoner osv. GATTs sekretariat er i Geneve.
Haloner: En fellesbetegnelse for forbindelser der hydrokarboners hydrogenatomer er erstattet med fluor, klor og brom. Haloner virker sterkt brannhemmende, er lite giftig, og anvendes derfor i stor utstrekning til brannslokningsanlegg i skip, kraftverk o.l.
HKFK: Hydroklorfluorkarboner.
IMF: International Monetary Fund - Det internasjonale pengefondet.
Dette ble dannet i 1945 som en særorganisasjon innen FN. Det skal fremme det internasjonale valutamessige samarbeid og utvide den internasjonale handelen ved balansert vekst. IMF har over 140 medlemsland, der hvert land har en stemmeinnflytelse i fondet tilsvarende landets "vekt" i verdensøkonomien. IMFs hovedkvarter er i Washington.
KFK-gasser: Klor-Fluor-Karboner.
Særlig over Antarktis har mengden av ozon blitt redusert kraftig, og en snakker om et "hull" i ozonlaget. Noe av årsaken mener en kommer fra utslipp av KFK-gasser. Ozonlaget er et luftlag i ca. 18 - 30 kilometers høyde. Og dette luftlaget er viktig ved at det absorberer en stor del av den skadelige ultrafiolette strålingen fra sola.
KSSE: Konferansen for Samarbeid og Sikkerhet i Europa.
Dette er en konferanseordning mellom mer enn 30 europeiske land pluss USA og Canada, som tar sikte på å styrke bestrebelsene for normalisering og avspenning i Europa. (Tidligere gjaldt det spesielt avspenning mellom øst og vest.)
MUL: Minst Utviklede Land.
Oversatt fra engelsk, hvor det heter Least Developed Country (LDC).
Dette er et begrep som er satt på en gruppe land som FN prioriterer hjelp til. 30 - 40 land har nå fått status som MUL-land.
OECD-landene: Organization for Economic Co-operation and Development. Følgende land er med: Australia, Østerrike, Belgia, Canada, Danmark, Finland, Frankrike, Tyskland, Hellas, Island, Irland, Italia, Japan, Luxembourg, Nederland, New Zealand, Norge, Portugal, Spania, Sverige, Sveits, Tyrkia, England, USA, Jugoslavia
SADCC-landene: Southern Africa Development Coordination Committee (samarbeidslandene for utviklingsbistand i det sørlige Afrika).
SKAP: Tilskuddsordning for ekstraordinære arbeidsplasser i kommunene.
SMB: Små og mellomstore bedrifter.
SND: Statens Nærings- og Distriktsutviklingsfond.
