
torsdag 5. mars 1998 15:18:31
Frykten for folks frie valg
I debatten om kontantstøtten dukker det opp mange rare påstander og motiver. Mange av kritikerne er mer opptatt av andre hensyn enn det som er regjeringens anliggende: Hensynet til de minste barna, foreldrenes valgfrihet og rettferdighet i bruk av offentlige støtteordninger.
Venstre stiller seg bak regjeringens forslag til kontantstøtte. Dette har ikke bare hjemmel i Voksenåsen-erklæringen, men også i Venstres program for inneværende periode:
"Venstre går inn for et eget omsorgstilskudd i barnetrygden til de foreldre som velger omsorgsløsninger som idag ikke mottar offentlige tilskudd".
Dette står i et avsnitt under tittelen "Økt valgfrihet for barnefamiliene", og det er sakens kjerne. At Venstre ikke har vært så synlig i debatten har mest med arbeidsdelingen i regjeringen å gjøre.
Tvilsomme forskere
Det er ikke måte på skrekkscenarier som en del motstandere av kontantstøtten har bragt på bane. Et poeng som burde interessere flere på et prinsippielt grunnlag, er hvordan en del "forskere" opererer som private synsere, med de mest outrerte påstander som framsettes uten rimelig belegg i fakta eller forskning. Jeg stiller spørsmålstegn ved en del av disse forskernes faglige integritet, som ikke er like velutviklet som den politiske misjonsiveren.
Felles for de fleste motstanderne av kontantstøtten er det jeg vil kalle "frykten for folks frie valg". Over det hele ligger en klam sosialdemokratisk mistillit til at foreldre selv er i stand til å ta vare på sine barn og sin egen hverdag, og gjøre de valg som er best for dem selv.
For Venstre er det viktig å holde fast på de grunnleggende prinsippene om valgfrihet og rettferdighet. Da tror vi regjeringens modell er den beste. Den kan også ha svakheter, men disse er små i forhold til for eksempel å innføre en byråkratisk og personvernmessig betenkelig kontroll over hvordan den enkelte familie bruker de pengene den får.
For Venstre er det også viktig å påpeke at Voksenåsenerklæringen inneholder flere andre tiltak innenfor familiepolitikk, barnehageutbygging og likestilling. Kontantstøtten er bare ett ledd i dette arbeidet. Viktig for oss er det også at kontantstøttereglene gjør det mulig å kombinere støtten med barnehageplass, gjennom avkortning. Slik økes flesksibiliteten og valgmulighetene.
Ideologisk skille
En kvinneforsker kom med den uhyrlige påstand om at det ideologiske skillet i kontantstøttesaken går mellom dem som anerkjenner kvinners rettigheter på arbeidsmarkedet og dem som ikke gjør det. Dette er selvsagt helt galt. Det grunnleggende skillet går mellom dem som har tillit til folks egne sunne fornuft og dem som vil belære andre om at de må velge sånn som de sosialdemokratiske bedrevitere ønsker at de skal velge.
Venstre har alltid stått i første rekke på likestillingens område. Vi står også for tillit til enkeltmenneskene og friheten til å velge den løsning som er best utfra den virkelighet enhver befinner seg i. Vi vil ikke ha det sosialdemokratiske A4-samfunnet.
