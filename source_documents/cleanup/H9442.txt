
ARBEIDERPARTIETS PROGRAM FOR SAMETINGSVALGET 2005 FOR VALGKRETS 5 - PORSANGER, MÅSØY, NORDKAPP OG LEBESBY
ARBEIDERPARTIETS PROGRAM FOR SAMETINGSVALGET - PORSANGER
OVERORDNET SAMEPOLITIKK
Arbeiderpartiets samepolitikk for valgkrets 5 - Porsanger, Måsøy, Nordkapp og Lebesby er - å sikre at de sjøsamiske bosettingsområdene opprettholdes som velferdsmessig gode sjøsamiske samfunn for alle innbyggere i fylket. Arbeiderpartiets mål er at alle bosatte i fylket, uansett etnisk bakgrunn, skal sikres tilgagn og like rettigheter til alle goder.
Våre tillitsvalgte står for partiets program. Du kan stole på Arbeiderpartiet.
Du inviteres til å gi din stemme til ARBEIDERPARTIET også ved Sametingsvalget.
NÆRING, MILJØ OG RESSURSER
Arbeiderpartiet vil arbeide for en helhetlig politikk for å sikre sterke, levende og gode lokalsamfunn med stabil bosetting og allsidig næringsliv. En bærekraftig naturbalanse er en viktig målsetting.
Arbeiderpartiet vil derfor arbeide for:
at "Porsangerfjorden tilbake til livet" prosjektet får bevilgning i statsbudsjettet
at det gis allmenne lokale fiskekvoter til lokale- og eller regionale myndigheter
at de minste fartøyene skal ha fortrinnsrett til fisket i fjordene og nær mottaksanlegg
at fiske etter kongekrabbe også tildeles fiskere med mindre båter
at oppdrett skal skje etter avtaler med berørte lokalsamfunn
at fjordmunninger fredes mot bruk av aktive redskaper, herunder snurrevad
at selen beskattes sterkere og nyttes kommersielt, og at selmottak etableres
at tiltak iverksettes for å sikre fiskemottak i sjøsamiske områder
at lokalbefolkningen gis råderett over utmarksressursene
at statlig verna og båndlagte områder forvaltes lokalt og skal kompenseres til de berørte, samt gi verdiskaping til lokalsamfunnene
at verdiskapingsprogram og næringsavtale for utmarks- og kombinasjonsnæringer, herunder duodji
at motorferdsel i utmark i forbindelse med matauk og næringer må kunne skje kontrollert
at reindrifta og jordbruket får en forutsigbar og trygg fremtid, også i forhold til rovdyrforvaltningen
at reindriftas og jordbrukernes utmarksrettigheter sidestilles i en samisk næringslov
at melkekvoter tilbakeføres fylket slik at melkeproduksjonen kan sikres og utvikles
at det etableres gode vilkår for å kunne drive kombinasjonsnæringer
at fredete områder mot reinbeite opprettholdes
at sjøsamiske reiselivssatsinger oppnår økonomisk støtte
at naturressursene i Finnmark forvaltes felles mellom Sametinget og Fylkestinget
at Samisk utviklingsfond utvides å gjelde for hele valgkrets 5
at staten kompenserer for all utvidelse av Samisk utviklingsfonds virkeområde
at investeringstilskudd fra Innovasjon Norge og Samisk utviklingsfond likestilles skattemessig og som kan inngå som del i egenkapitalandelen
at utvinning av mineraler kan skje etter lokal aksept, og at verdiskapingen tilføres lokalmiljøene
at kvinner og ungdom får ekstra etableringsstøtte til næringsutvikling og etablering
SPRÅK, KULTUR, IDENTITET OG UTDANNING
Arbeiderpartiet vil prioritere identitets skapende virksomhet. Vi vil ha en offensiv holdning for å vitalisere samisk språk, kultur og tradisjoner. Flerspråklighet og flerkulturell oppvekst er viktige bidrag for kulturell mangfold, og et positivt bidrag for å motvirke hverdagsrasisme.
Arbeiderpartiet vil derfor arbeide for:
å støtte tiltak som medvirker til at sjøsamekulturen blir mer synliggjort og anerkjent
å støtte tiltak hvor samisk språk, kultur og tradisjoner ivaretas og utvikles
å støtte tiltak for styrking av utgivelse av samiske og sjøsamiske læremidler
å støtte tiltak som skaper gode barn- og ungdomsmiljøer i lokalsamfunnene
å støtte etableringer og opplæringsprogrammer med utgangspunkt i duodji som næring
å støtte tiltak for at samisk språklig TV-tilbud utvides
å støtte tiltak for at samisk språklige dataspill utgis
å arbeide for statlig finansiering av daglige utgivelser av landsdekkende samiske aviser på samisk og norsk innen 2006 og sikre disse økonomisk
å gi støtte til barnehagetilbud med samisk språk og kultur i fagopplegget
å motivere grunnskolene til satsing på kunnskap om samisk språk, kultur og næringer
å gi støtte til å skape gode leke- og møteplasser med samisk inspirert miljø
å støtte opplæringsprogram for sjøsamiske foreldre i samisk språk, kultur og tradisjoner mv
å støtte utgivelse av flerspråklig offentlig informasjon og stedsnavn
å gi gode vilkår til samisk idrett som arena for samisk språk og kultur satsing
at reiselivet følger lokale normer når samisk kultur og tradisjoner benyttes
HELSE OG OMSORG
Arbeiderpartiet vil arbeide for rammevilkår som gir stabile gode og fullverdige helsetjenester i Finnmark. For å tilby tjenesten også på samisk og kvænsk, så vil vi arbeide for gratis språk- og kulturopplæring til personalet innen helse og omsorgstjenesten. Gode kunnskaper om lokale forhold er god helse- og sosialpolitikk.
En landsdekkende tolketjeneste etableres som en ekstra støtteordning til de som behøver denne.
