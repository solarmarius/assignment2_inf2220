
Stortinget 14. mai 2003
Eli Sollied Øveraas (Sp) med spørsmål i dagens spørretimen
Lite offensiv statsråd Brende om kulturminnevernet
- Det er en skam å se hvilken forfatning mange av landets kulturminner er i. Her trengs det et formidabelt økonomisk løft, sier Eli Sollied Øveraas (Sp) som i dagens spørretime utfordret statsråd Brende på Regjeringens ambisjoner når det gjelder kulturminnevernet og hvilke virkemidler en fra Regjeringens side er villige til å stille til rådighet innen dette viktige feltet.
- Det er et paradoks at myndighetene indirekte bidrar til at fredede bygninger raser ned på grunn av manglende vedlikehold fordi eierne ikke har økonomi til å ivareta dem og at staten ikke oppfyller sitt ansvar, sier Sollied Øveraas.
- Opprettelsen av kulturminnefondet må ikke bli en sovepute for Regjeringen, sier Sollied Øveraas, i en kommentar til statsråd Brende som i sitt svar henviste til opprettelsen av kulturminnefondet.
- Avkastningen på fondet er i år kun 6,5 mill. kr. og imøtekommer på langt nær det behovet som er innen sektoren, sier Sollied Øveraas som mener grunnkapitalen bør økes slik at den årlige gir en avkastning på minst 100 millioner kroner.
- Det er prinsipielt feil at myndighetene på den enes sida pålegger eiere å vedlikeholde fredede og bevaringsverdige kulturminner, uten at staten bidrar økonomisk slik at påleggene kan realiseres, sier Sollied Øveraas og viser til at det i Norge er ca. 5000 fredede bygg og i tillegg et stort antall i kategorien bevaringsverdige.
- Det er en skam dersom myndighetene ikke ivaretar det som må være en nasjonal oppgave, men fortsetter å skyve regninga over på private eiere, sier Sollied Øveraas.
