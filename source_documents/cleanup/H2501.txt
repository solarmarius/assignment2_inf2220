
Onsdag 14. september 1994
TEOLOG-DUELL OM EU
Ungdomssamling i Indremisjonens storstue:
Lørdag kveld 17. september møtes Europa-bevegelsens leder Inge Lønning og Kristelig Folkepartis leder Kjell Magne Bondevik til duell om Kirken og EU i Storsalen, som er Indremisjonsselskapets storstue i Oslo. De to duellantene er begge teologer, og burde således befinnne seg i velkjente omgivelser under duellen.
Møteleder Svein Hjorthaug kommer til å utfordre de to duellantene på ulike temaer, som "Kristendom og politikk", "Internasjonal solidaritet" og "Folkestyret", og relatere dette til EU-debatten.
Storsalen har hver lørdagskveld et arrangement for ungdom som samler mellom 500 og 700 unge. Lørdag kveld får de anledning til å møte to framtredende debattanter i EU-debatten som ut fra det samme verdigrunnlaget er kommet til stikk motsatte konklusjoner i spørsmålet om norsk EU-medlemskap.
