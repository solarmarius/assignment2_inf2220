
Fredag 29. april 1994
Odelstingspresident Dag Jostein Fjærvoll (KrF) i Stokke:
VERDIPOLITIKK OG IDEOLOGI HENGER SAMMEN
-De verdipolitiske vurderingene et politisk parti gjør, kan ikke ses isolert fra det ideologiske grunnlaget partiet arbeider ut fra. Med sin kristendemokratiske ideologi er Kristelig Folkeparti forpliktet på det kristne menneskesynet og forvalteransvaret. Dette gjenspeiler seg i verdipolitiske spørsmål som abort og biogen, men også i sosialpolitiske spørsmål som alkoholpolitikk. Det sa odelstingspresident Dag Jostein Fjærvoll (KrF, Nordland) på et møte i Stokke KrF i Vestfold fredag kveld.
-Fraværet av ideologisk refleksjon og ideologisk argumentasjon er i ferd med å ta kveletak på hele den norske samfunnsdebatten. Folk er blitt mer opptatt av levestandard enn livsstandard, mer av å ha det godt enn av å gjøre det gode, sa Dag Jostein Fjærvoll, som siterte trubaduren Ole Paus sine ord om at "Vi har alt, men det er også alt vi har."
Dag Jostein Fjærvoll understreket at det er menneskesynet som er den avgjørende ideologiske prøvesteinen i politikken, og la til at kristendemokratiet er den eneste politiske ideologi som tar utgangspunkt i det kristne menneskesynet.
-Både sosialismen og liberalismen bygger på et materielt menneskesyn, og kan oppsummeres slik: "Bare mennesket får det bedre, blir det bedre." Kristendemokratisk politikk går også ut på at folk skal få det bedre - ikke for å bli bedre, men fordi det er rettferdig ut fra en kristen forvaltertanke. Derfor henger det kristne menneskesynet og den kristne forvaltertanken sammen. De forutsetter og forsterker hverandre, sa Dag Jostein Fjærvoll.
Fjærvoll sa mange også ser på EU-saken som et verdipolitisk spørsmål. KrF har et klart syn i denne saken, og det deles av det store flertall i partiet.
-Men det er lov å være uenige i denne saken i KrF, og jeg er glad for de som har et annet syn enn KrFs offisielle i EU-saken, men som likevel mener at KrF er det partiet de politisk og ideologisk er mest på linje med, og derfor vil arbeide i, sa odelstings-president Dag Jostein Fjærvoll på møtet i Stokke KrF fredag.
