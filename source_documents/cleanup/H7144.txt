
28.05.2003
ARBEIDERPARTIETS STORTINGSGRUPPE
Arbeiderpartiets innvandringspolitiske talskvinne Signe Øye
Viktig reform for integrering
Kommunalkomiteen på Stortinget har i dag avgitt innstilling til lov om introduksjonsordning for nyankomne innvandrere. - Dette er en viktig reform for bedre integrering. Nå vrir vi tilbudet til nyankomne innvandrere over fra passiv sosialhjelp til aktive tiltak i form av språkopplæring, arbeidskvalifisering og samfunnsopplæring, sier Signe Øye, Arbeiderpartiets innvandringspolitiske talskvinne.
Fra 1. september neste år vil kommunene være pliktige til å legge til rette for et introduksjonsprogram for flyktinger som bosetter seg i kommunen. Formålet med introduksjonsprogrammet er å styrke nyankomne innvandreres mulighet for deltakelse i yrkes- og samfunnslivet. Programmet kan vare inntil to år og skal inneholde norskopplæring, samfunnskunnskap og tiltak som forbereder til yrkesdeltakelse. Ordningen skal tilbys alle flyktinger og personer som har fått innvilget opphold på humanitært grunnlag, samt personer som blir familiegjenforent med disse. Ved å følge programmet får personen rett til lønn på 2 G (108.000 kroner). Vedkommende plikter å møte, ellers blir det trekk i lønnen. Reglene for arbeidslivet for øvrig skal gjelde, og det skal betales skatt av lønnen.
- Vi må erkjenne at vi hittil ikke har lykkes godt nok med integreringspolitikken, men dette programmet vil legge til rette for at flyktninger langt raskere kan finne seg til rette og delta i det norske samfunnet. I stedet for å motta passiv sosialhjelp skal altså nyankomne flyktinger tilbys aktiv samfunns- og språkopplæring og arbeidskvalifisering, sier Signe Øye.
Øye er imidlertid sterkt bekymret når det gjelder finansieringen av ordningen.
- Jeg vil sterkt advare Regjeringen mot nok en gang å sende en kostbar reform ut til kommunene uten at den følges opp med nok penger. Skal vi lykkes i dette viktige arbeidet, kan ikke Regjeringen fraskrive seg ansvaret og la kommunene betale regningen, spesielt i dagens situasjon hvor kommunene sliter med svært trang økonomi. Derfor vil vi be Regjeringen komme tilbake til Stortinget med en fullfinansiering av ordningen, sier Signe Øye.
