
15. mars 2001
Høyres Stortingsgruppe
Stortingsrepresentant Inge Lønning (H):
HØYRE VIL GJENINNFØRE STØTTEN TIL SKOLEPENGER FOR ELEVER VED UTENLANDSKE OG INTERNASJONALE VIDEREGÅENDE SKOLER
Høyre har i Stortinget fremmet forslag om å gjeninnføre støtten til delvis dekning av skolepenger for elever ved utenlandske og internasjonale videregående skoler med virkning fra skolestart høsten 2001. Forslaget ble nødvendig etter at statsråd Giske i Stortingets spørretime bekreftet at Regjeringen hadde foreslått å fjerne denne støtten med fullt overlegg. Statsråd Giske gav ingen signaler om vilje til å revurdere saken, til tross for at vedtaket rammer elevene hardt.
Under budsjettbehandlingen høsten 2000 var det bare Høyre som uttrykkelig nevnte at tilskuddsordningen for delvis dekning av skolepenger måtte opprettholdes, men uttalelser i ettertid gir et klart inntrykk av at sentrumspartiene trodde at vedtaket om å opprettholde tilskuddet til kompletterende undervisning også inkluderte tilskuddet til delvis dekning av skolepenger.
Høyre håper derfor at det skal bli mulig å samle et flertall bar forslaget om å gjeninnføre støtten til skolepenger for elever ved internasjonale og utenlandske videregående skoler. Det burde være en selvfølge, hvis man i det hele tatt mener noe med understrekningen av at det er viktig med øket internasjonalisering.
