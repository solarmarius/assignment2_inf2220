
Fredag 8. juli 1994
Parlamentarisk nestleder Solveig Sollie (KrF):
REDUSERTE TOGTILBUD - POLITISK "AVSPORING"
-Det er helt uakseptabelt dersom Norges Statsbaner reduserer så sterkt på tilbudet sitt som styret i NSB nå har antydet, og jeg utfordrer samferdsels-minister Kjell Opseth til å sette foten ned for denne prosessen. Både miljø-politisk og samferdselspolitisk må en slik reduksjon kunne kalles en avsporing. Det sa Kristelig Folkepartis parlamentariske nestleder Solveig Sollie på en pressekonferanse i Oslo fredag.
-NSB viste under OL at de kan makte svært store utfordringer når det gjelder. Men det er helt urimelig dersom de daglige brukerne av NSB, pendlerne og andre som utgjør grunn-fjellet i kundegrunnlaget deres, skal betale for dette ved å få et dyrere og dårligere tilbud. Konsekvensen blir at enda mer av trafikken går over på veinettet, enten ved buss eller ved privat bilkjøring. Begge deler er belastende i forhold til miljøet, sa Solveig Sollie.
-NSB er i en enestående monopolsituasjon i trafikk-Norge, og det gjør at vi både som brukere og politikere har lov til å stille krav til statsbanene, sa den parlamentariske nestlederen i KrF, som beskrev sitt parti som "et skikkelig tog-parti".
-Vi har ved flere anledninger ønsket å gi større bevilgninger til NSB. Når vi har Nord-Norge-banen med i vårt handlingsprogram for denne perioden, er det ut fra et ønske om å satse på toget, sa Solveig Sollie på pressekonferansen i Oslo fredag.
