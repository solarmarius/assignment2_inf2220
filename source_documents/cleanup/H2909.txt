
Lørdag 7. mars 1998
KrF-leder Valgerd Svarstad Haugland:
KRIMINALISERING AV HOREKUNDER MÅ VURDERES
-Både som likestillingsminister og partileder har jeg tenkt å hviske justisministeren noen ord i øret når hun i arbeidet med seksuallovbruddutvalgets innstilling skal vurdere kriminalisering av horekunder. I Sverige har regjeringen lagt fram et slikt forslag, og i Kristelig Folkepartis program har vi et punkt om dette. Det er ikke kvinnene, som i mange tilfeller er kommet i en situasjon de ikke ønsker å være i, som skal straffes, men mennene som utnytter dem. Det sa Kristelig Folkepartis leder Valgerd Svarstad Haugland i sin tale på partiets landsstyremøte i Oslo lørdag formiddag.
Valgerd Svarstad Haugland viste til at det kan dokumenteres en økende sexhandel i Norge. Alderen på de prostituerte i Oslo er synkende. Hun viste også til rapportene fra Finnmark om at russiske kvinner drar over grensen for å prostituere seg i Norge.
-Fra Finnmark meldes det om økende russerhets som følge av dette. Men det er da ikke de russiske kvinnene som er problemet, det er en del av mannfolkene i Finnmark som er problemet, slo hun fast.
KrF-lederen sa at kampen mot prostitusjon er en viktig kamp for kvinner og for menneskeverdet. -Såkalte "vellykte prostituerte" står fram og forteller om et selvvalgt liv der lettjente penger og spenning er drivkraften, og som argumenterer med at legalisering av bordellvirksomhet vil skape ordnede forhold. Men jeg er mest opptatt av de kvinnene og jentene som ikke valgte et slikt liv ut fra spenning, men fordi økonomiske og sosiale problemer tvang dem ut i det. Jeg vet litt om volden, overgrepene og utnyttelsen som disse opplever, og det er dem vi som politikere skal vise ansvar for, sa Valgerd Svarstad Haugland.
-Når det gjelder oppfølging av seksuallovbruddutvalgets innstilling og den videre oppfølging av den, regner jeg med at det ikke blir flertall i Stortinget for å senke den seksuelle lavalderen. I valgkampen så det også ut som om seksuallovbruddutvalgets forslag om å liberalisere pornoloven skulle bli nedstemt, men nå har det igjen kommet signaler fra Arbeiderparti-representanter som gjør det vanskelig å få med seg hva de egentlig mener om dette, sa Valgerd Svarstad Haugland på KrFs landsstyremøte lørdag formiddag.
