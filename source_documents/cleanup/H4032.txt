
22.3.2001
Magnhild Meltveit Kleppa,
Pressemelding fra
BRUK POSTENS EIENDOMMER TIL UNGDOMSBOLIGER
Stortingsrepresentant Magnhild Meltveit Kleppa har i dag levert inn et privat forslag i Stortinget der Regjeringen bes om å ta nødvendige initiativ for å sikre at den bygningsmasse Posten BA legger ut for salg, kan bli nyttet til ikke-kommersielle boliger for unge i etableringsfasen.
Bakgrunnen for forslaget er at Posten BA skal selge 72 eiendommer spredt over hele Norge. Eiendommene frigis fordi postkontorene legges ned og blir erstattet av posttjenester i ulike butikker. Flere av de posteiendommene som skal selges har en sentral beliggenhet i byer og tettsteder og vil egne seg godt til ikke-kommersielle boliger for unge i etableringsfasen, bl.a. utleieboliger.
-Egnede og rimelige tomter er en stor hindring, særlig i de store byene, men også i mange tettsteder, for å kunne etablere rimelige boliger for unge i etableringsfasen, sier Kleppa. Samtidig er behovet for slike boliger særlig stort på disse stedene. -Det ville derfor være et svært godt tiltak dersom staten kan kjøpe aktuelle eiendommer fra Posten og overdra disse til kommuner til en pris som gjør det mulig å bruke dem til etableringsboliger, sier Kleppa.
