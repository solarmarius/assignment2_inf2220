
31.7..2005
Miljøpartiet De Grønne
Norske forbrukere vil bli tvunget til å kjøpe strøm fra gasskraftverk med såkalt CO2-rensing.
1. januar 2007 vil elsertifikatordningen tre i kraft. Elsertifikater innebærer at alle husholdninger blir forpliktet til å kjøpe en viss andel strøm produsert av kraftverk med ny eller økt kraftproduksjon etter 1. januar 2004. Denne strømmen vil bli dyrere enn den vi har i dag. Hensikten er at det skal lønne seg å øke produksjonen av fornybar energi. Olje- og energidepartementet har liggende en Odelstingsproposisjon, som vil bli fremmet på et senere tidspunkt. Der vil det bli foreslått at gasskraftverk med renseteknologi skal inngå i elsertifikatordningen.
Dette vil endre grunnlaget for elsertifikatene, som tidligere ble kalt grønne sertifikater. Elsertifikatene skulle omfatte ren fornybar energi. Gasskraft kan vanskelig falle inn under en slik definisjon, uavhengig av renseteknologi.
En ting er at Norge produserer nok strøm til innenlands forbruk, og at det skulle være unødvendig for oss å betale for nedbyggingen av kullkraftverkene på Kontinentet, en annen ting er å utvanne elsertifikatordningen til også å omfatte ikke-fornybar energi med omstridt renseteknologi.
Miljøpartiet De Grønne anser dette utspillet som et forsøk på å lure befolkningen til å tro at økt fortjeneste for kraftverkene og miljøvern er to sider av samme sak.
