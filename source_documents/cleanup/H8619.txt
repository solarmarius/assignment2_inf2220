
Dato: 28. september 2004
Stortingsrepresentant Carl I. Hagen (FrP)
Ikke overrasket over Ghozlan
Carl I. Hagen er ikke overrasket over at forstanderen for Det islamske forbundet i Norge støtter selvmordsbombere. - Det er på tide at flere får øynene opp for hva noen fundamentalister i det muslimske miljøet i Norge faktisk står for, sier han.
Det er Kanal-24 som melder at forstanderen i Det islamske forbundet i Norge, Basim Ghozlan, støtter selvmordbombing hvis målet i seg selv er akseptert. - Dette er det jeg har advart om nå i lang tid - og blitt utskjelt for - nemlig at det allerede nå finnes muslimer i Norge som har slike holdninger, sier Hagen.
Hagen mener det nå er på tide at flere får øynene opp for hvilke trusler vi står ovenfor fra deler av det muslimske miljøet i Norge. - I media leser vi om hvor liberale og vestlige de er, mens sannheten om de fundamentalistiske holdningene hos enkelte av disse er av et helt annet kaliber, sier Hagen.
Hagen forutsetter at alle muslimer i Norge tar avstand fra Ghozlans uttalelser. - I så måte støtter jeg Petter Eide i Amnesty International Norge, som oppfordrer alle muslimer i Norge til å ta avstand fra uttalelsene, avslutter Carl I. Hagen.
