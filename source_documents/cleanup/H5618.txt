
2.3.2002
Lars Sponheim:
 Snøhvit problematisk
 Selv om Sem-erklæringen har en offensiv miljøpolitikk, er det klart at Snøhvit-utbyggingen er problematisk for oss som er opptatt av en god miljø- og energipolitikk, sa Lars Sponheim på landsstyremøtet i Venstre i dag. Han mener likevel Venstre er best på miljøpolitikk, og sier satsing på kollektivtrafikk er den viktigste miljøpolitiske utfordringen på kort sikt.
 Vi har valgt å akseptere Snøhvit-utbyggingen som en del av et større kompromiss om miljø- og energipolitikken da vi gikk inn i regjeringen, sa Sponheim.  Det var nødvendig for at Samarbeidsregjeringen skulle bli en realitet.
Positive tiltak
Likevel har Venstre klart å få flertall for en del positive tiltak i miljøvennlig retning som ikke ville ha vært mulig uten innflytelse i regjeringskontorene, mente Sponheim. Han nevnte blant annet at det skal foretas en grundig konsekvensvurdering av forholdene i Barentshavet, at det ikke åpnes for ytterligere aktivitet i Barentshavet nå, og at Snøhvit skal være et rent gassanlegg uten utslipp til sjø. Oljeutvinning er ikke aktuelt.
For å få strøm til Snøhvits LNG-anlegg har Statoil planlagt et gasskraftverk.  Dette får ikke Statoil lov til å begynne å bygge før de har fått alle nødvendige tillatelser, sa Sponheim.  Statoil har ennå ikke søkt om utslippstillatelse for det planlagte gasskraftverket på Melkøya. I praksis innebærer det at det vil ta minst ett år før byggestart, og i forhold til mulighetene for å gjøre dette energianlegget CO2-fritt er tid den aller viktigste faktoren.
Den første store utfordringen for regjeringen i forhold Sem-erklæringens mål om å føre "en offensiv klimapolitikk" vil være tilleggsmeldingen til Klimameldingen, som kommer nå i mars, fortalte Sponheim.  Det skal være en "fra ord til handlings"-melding, der nye tiltak og virkemidler vil bli varslet.
Nittitallet ble et tapt tiår for klimatiltak, mente Sponheim.  Nå er vi nødt til å gjøre noe med det som er klimaproblemets kjerne, nemlig bruken av fossil energi. Og nå må det tas grep som kommer til å merkes for den enkelte, sa han.  Vi skal gå i gang med å designe en fornybar framtid der vi blant annet tar i bruk de store fornybare og ubrukte varmeressursene Norge har. Dagens oljefyring vil etter hvert konverteres til varmepumper, fjernvarmeanlegg, og bioenergi. Bøndene er eiere av store energiressurser. Dersom regjeringen lykkes med å gjøre bioenergi mer økonomisk attraktivt, kan dette bli en viktig økonomisk pilar i framtidas landbruk.
Ifølge Sponheim er transportsektoren den andre store kilden til utslipp fra fossil energi.  Per i dag er det viktigste grepet som kan gjøres innenfor transportsektoren å sikre at Norge bevisst går inn i hydrogenalderen med utslippsfrie transportmidler.
CO2-regnskap
I all bygging har innsatsvarer som stål, sement og tre helt ulikt klimaregnskap.  Jeg skulle gjerne sett at vi fikk innført en plikt til å legge fram CO2-regnskap i forhold til bygg,sa Sponheim.  Tenk om vi satte krav om at alle offentlige bygg skulle planlegges med et gitt CO2-regnskap. Det ville innebære at bruk av tre vil få en helt annen plass enn sement og betong, og vil kunne sikre at vi får miljøvennlige løsninger i byggeprosessen.
Sponheim mener satsing på kollektivtransport er den viktigste miljøpolitiske utfordringen på kort sikt, og at det må være Venstres hovedkrav til neste års statsbudsjett.  Samtidig retter jeg en utfordring til byrådet i Oslo om bedre samarbeid. Det er de samme partiene som styrer i Oslo, som sitter i regjering, sa Sponheim.  I energilandet Norge må vi kunne gjøre hovedstaden vår til et utstillingsvindu for miljøvennlig teknologi og miljøvennlige måter å løse praktiske klimautfordringer på.
Best på miljø
 Miljøvernministeren har fulgt opp vår Sellafield-kampanje svært aktivt. Når så VG "avslører" at vårt eget oljefond investerer i selskaper som også har interesser knyttet opp mot Sellafieldanlegget, er ikke dette uproblematisk, sa Sponheim.  Men i vår globaliserte verden er selskapsstrukturene kompliserte og uoversiktlige. Jeg vil imidlertid varsle at Venstre vil ta initiativ for å få en avklaring på hvordan miljøhensyn best kan ivaretas ved plassering av fondets midler. Men den sikreste måten å investere oljepengene miljømessig riktig på, er å styrke petroleumsfondets miljøfond, som kun investerer i virksomheter som oppfyller gitte miljøkrav og som antas å ha liten negativ innvirkning på miljøet. En slik styrking må komme allerede i 2003.
 Venstre er og skal alltid være best på miljøpolitikk, sa Sponheim.  Bondevik I gikk på en miljøsak, Bondevik II kom med offensiv miljøpolitikk som en av grunnpilarene for samarbeidet.
Lokaldemokrati
Sponheim mente regjeringen nå, gjennom fordeling av oppgaver, er i ferd med å ta hele landet i bruk.  Det er ingen tilfeldighet at Venstres samferdselsminister Torild Skogsholm la de regionale veikontorene der hun gjorde, og ikke der vegdirektøren foreslo, sa Sponheim.  Det er ingen tilfeldighet at jeg som landbruksminister i går sendte ut på høring organisering av det nye Mattilsynet som medfører flytting av arbeidsplasser og kompetanse ut fra Oslo og nærmere brukere og forbrukere, og det er heller ingen tilfeldighet at reformene rundt fylkeskommunen preges av desentralisering og økt tillit til lokale folkevalgte organer.
Regjeringen har foreslått å starte forsøksordninger med enhetsfylke.  Det gir mulighet for mindre administrasjon og mer demokrati og politikk på fylkesnivå, sa Sponheim.  Regjeringen kommer også med forslag om betydelig overføring av makt til kommunene  fra staten.
Det å skyve makt ut nærmest mulig brukerne er en avgjørende del av distriktspolitikken, mener Sponheim.  Det handler om å ta ansvar for egen hverdag, om å eie egne problemer, men også eie løsningene til egne problemer. Et sterkere lokaldemokrati må alltid være en bunnplanke i en bedre distriktspolitikk.
Spredt bosetning
Hva er egentlig god distriktspolitikk? spurte han.  Jeg har veldig sans for en bedre regional maktfordeling i dette landet. Og jeg skulle gjerne se at vi klarte å bygge opp mye sterkere miljøer i regionhovedstedene våre, sa Sponheim.  Men det er ikke direkte distriktspolitikk når Bergen og Trondheim slåss om statens arbeidsplasser i Oslo. Distriktspolitikk er å ta vare på mye av den spredte bosetningen vi har i dette landet, og trusselen mot den spredte bosetningen kommer i form av bosetningsmagneter som kan ligge mye nærmere enn Oslo.
Sponheim mener landbruket er en kjerneverdi i den egentlige distriktspolitikken, nemlig å ha en spredt bosetning utenfor konsentrerte områder.  Knapphet på arbeidskraft og oppblåsing av offentlige arbeidsplasser, som alltid vil ligge konsentrert, er en trussel mot spredt bosetning. Den viktigste kilden til arbeidskraft i sentrale strøk i offentlig sektor er det svakeste av næringslivet som ligger i distriktene, som landbruk og reiseliv, sa Sponheim.  I et sånt perspektiv ønsker jeg å legge mer vekt på en hvor viktig rolle landbruket har. Hvis ikke noe skjer, hvis vi viderefører den politikken som har vært ført i mange år, vil oppleve et betydelig ras i landbruket. Vi må gi en mulighet for nysatsing og investering, og optimisme i landbruket må baseres på en realisme om hvilke utfordringer vi står overfor.
Trygghet
 Den liberale trygghetsutfordringen handler først og fremst om å gi alle mennesker mulighet til å mestre hverdagen  eller hverdagsmakt som jeg velger å kalle det, sa Sponheim.  Det handler om makt mot overgrep, mot diskriminering, mot systemer som i det godes hensikt virker totalt motsatt, og ikke minst mot holdninger og fordommer. Oftest er det dessverre kvinner som opplever de største hindrene i søken etter sin hverdagsmakt.
Integrasjonspolitikk og integrasjon handler først og fremst om denne hverdagsmakten, mener Sponheim. Makt til ut fra sine egne forutsetninger å skape det gode liv for seg selv og sin familie.  Det handler om makt over sin egen tilværelse gjennom mestring av språk, mulighet til å ta i bruk sin egen unike kompetanse gjennom utdanning og arbeidsliv.
Integrasjonspolitikk handler om å bryte utenforskapet  om usynlige barrierer og om både ensidig og gjensidig diskriminering og misforståelser, sa Sponheim.
Dette var også hovedfokuset på en høring som Venstres stortingsgruppe arrangerte for noen uker siden.  Den viktigste utfordringen er at de som kommer til Norge ikke lærer seg å elske Norge fordi det offentlige har gjort dem til en klient i sosialstønads-apparatet. De skal elske Norge fordi Norge lar dem lykkes. Norge må bli et land der alles drømmer om det gode liv får en mulighet til å la seg realisere. På like vilkår, sa han.
 I de siste ukene har det, som dere helt sikkert har registrert, rast en debatt om politikere og papparollen. Det er synd at fokuset ikke har vært mer på det som foranlediget pappadebatten  nemlig et noe uheldig utspill fra en kjent Ap-politiker om feminisme og likestilling, mente Sponheim.
 Det å se et kjønnsdiskriminerende mønster og ville gjøre noe med det, er selve grunnpillaren i kampen for en bedre likestilling. Dette er ingen ny oppdagelse for oss liberalere. Allerede på 1860-tallet skrev den kjente liberaler John Stuart Mill sammen med sin ektefelle Harriet Taylor følgende: "Ingen klasse har noen gang vært så undertrykket som kvinnene". Innsikten som finnes i denne klassiske formuleringen har alltid preget Venstres politiske historie, fortalte Sponheim.  Vi har sett et mønster, og vist vilje til å forandre det. Det er et historisk faktum at det var Venstre som framfor noen drev igjennom det politiske demokratiet i Norge, og det skjedde som kjent under motstand fra Høyre. Det ble innført allmenn stemmerett for menn i 1898. Det var før Arbeiderpartiet var blitt representert på Stortinget. I 1910 fikk kvinnene stemmerett ved kommunevalgene, og dermed var prinsippet slått fast. På det tidspunktet hadde Arbeiderpartiet 11 mandater på Stortinget. Det politiske demokratiet ble drevet igjennom av Venstre, ikke av Arbeiderpartiet eller Høyre.
Hverdagsmakt
Utfordringene for en bedre likestilling i dag handler om å styrke borgeren  kvinnen, ikke staten, ikke systemene, mente Sponheim.  Også disse utfordringene handler om makt  om hverdagsmakt.
Sponheim trakk fram flere eksempler på denne typen makt.
* Makt over egen økonomi.  Vi må aldri stilltiende akseptere at kvinner og menn lønnes ulikt for likt arbeid. Dessuten må fattigdomsfellene i sosialsystemene bort. Vårt engasjement rundt borgerlønn handler om dette. Utenforskapet må brytes. Det er ille å være fattig, men det er enda verre å ikke kunne gjøre noe med det, sa Sponheim.
* Makt over sin arbeidstid.  Det er kvinner og menn selv som må bestemme over arbeidstiden  ikke politikere  enten det gjelder mulighet til å jobbe mer eller mindre i perioder. Derfor er også regjeringens ambisjoner og forslag om å myke opp i arbeidsmiljøloven på dette feltet et skritt i rett retning, sa Sponheim.
* Makt over sin framtid.  All forskning viser at jenter vil være vinnere dersom vi får en bedre skole, med arbeidsro og kunnskapsformidling, med fleksibilitet og nye løsninger. Det handler om makt over hver enkelts framtid. Skolens oppgave er enkel, men uhyre vanskelig samtidig  det handler om å styrke hver enkelts rett til kunnskap. Eller som Trine Skei Grande sier: "Slipp skolen fri"  til det beste for den enkelte elev, sa Sponheim.
* Makt over undertrykkerne.  Mishandlede kvinner må få en sterkere beskyttelse  og må oppleve å bli tatt på alvor. Med Odd Einar Dørum og Rita Sletner i spissen har justisdepartementet heldigvis tatt disse utfordringene på alvor. Ny identitet, voldsalarmer, hemmelig adresse og besøksforbud er nødvendige tiltak for å gi disse kvinnene makt over undertrykkerne, sa Sponheim.  Også regjeringens tre handlingsplaner; "Handlingsplan mot kjønnslemlestelse", "Handlingsplan mot tvangsekteskap" og handlingsplanen "Vold mot kvinner" vil være med på å gi undretrykte kvinner mer makt i sin hverdag.
Det har i den siste uken rast en debatt om behovet for kjønnskvotering for å få flere kvinner inn i styrene i norske bedrifter.  Det er ingen ny debatt, men den er viktig og riktig og tidspunktet har kommet for å gjøre ord om til handling, sa Sponheim.  Etter mitt skjønn er den beste løsningen at Regjeringen snarest fremmer en lovendring om kvotering, men at loven først trer i kraft om noen år. På den måten får næringslivet selv mulighet til å vise at de kan handle uten lovpålegg, men at det finnes et ris bak speilet som blir tatt i bruk om de ikke skjerper seg betydelig. Ikke bare er dette et viktig tiltak rent likestilingsmessig, det er et viktig tiltak for å få norsk næringsliv til å tenke annerledes. Poenget er ikke bare en god kjønnsfordeling, men også det som automatisk følger av det. Bredere rekruttering og større mangfold. Det å lykkes med dette vil være en av de viktigste utfordringene norsk næringsliv står overfor i møte med stadig sterkere internasjonal konkurranse.
Høyredreining
 Skal vi tro store deler av opposisjonen og venstre-sidens aviser Dagsavisen og Dagbladet er nasjonen i ferd med å gå under i et slags ytterliggående høyrestyrt eksperiment. Dette er selvfølgelig bare tøv. Alle som vil, kan se det, mente Sponheim. Også her hadde han flere eksempler:
* Bistandsbudsjettet er rekordhøyt.  Andelen av BNP er økt fra 0,89 % i fjor til 0,92 % i år. Og skal økes til 1 % i løpet av stortingsperioden i følge Sem-erklæringen. Høyre ønsket å redusere bevilgningene til bistand, fortalte Sponheim.
* Velferden og kommunenes økonomi ville bli svekket med Høyre i regjering, lød spådommene før valget.  Regjeringen har styrket kommunenes økonomi sammenliknet med Stoltenberg-regjeringens opplegg. I tillegg er politikken målrettet for å få ned renten. 1 % rentereduksjon gir 800 millioner kroner mer til kommunene, sa Sponheim.
* Barnehagesatsingen ville bli truet med Høyre i regjeringen.  Også den prognosen var feil. Stoltenberg-regjeringens storsatsing videreføres med 1,2 milliarder kroner mer til barnehagene. Det skal bli flere og billigere barnehager. De private barnehagene inkluderes på en mye bedre måte enn Ap-regjeringen la opp til, sa Sponheim.
 Heller ikke spådommene om at en regjering med Høyre ville kutte i kulturbevilgningene slo til. Dette var det mye oppstyr rundt i valgkampen. Bevilgningene til kultur er rekordhøye på årets budsjett, sa Sponheim.
* Arbeidsmarkedstiltakene vil få kutt med Høyre i regjeringskontorene, ble det spådd. Det skjedde ikke til tross for at Ap argumenterte kraftig med utgangspunkt i angivelige lekkasjer dagene før statsbudsjettet ble lagt fram, sa Sponheim.
 Sentrumsprofilen i budsjettet er ivaretatt med 105 millioner mer til miljø, 250 millioner mer til fattigdomsbekjempelse, 70 millioner mer til rus/narkotika-tiltak og 100 millioner mer til frivillige organisasjoner enn det Stoltenberg-regjeringen foreslo. Det er ikke er resultat av at Høyre, med Frps heiarop, har kjørt over KrF og V, sa Sponheim.
På en rekke konkrete områder er forslag direkte fra Venstres program allerede gjennomført, mente han, og sa han oppfattet det som et paradoks at flere framstilles som Høyre-seire:
- Åpningstidsloven blir fjernet
- Åpning for økt arbeidsinnvandring
- Mer fleksibel ordning for bruk av overtid
- Investeringsavgiften fjernes, utbytteskatten kuttet, redusert boligskatt
- Solnedgangslovgivning gjennomføres
- Omorganisering av NSB
- Vedtak om utsalg av statlig eierandeler i ulike virksomheter
 Og sist, men ikke minst en rekke gjennomslag for å føre en bedre miljøpolitikk  det vi lovde våre velgere var den aller viktigste utfordringen, sa Sponheim.  Konklusjonen er at vi i regjering leverer langt mer resultater enn det vår beskjedne oppslutning skulle tilsi. Det er bra for landet, og det er bra for vår framtid som parti.
