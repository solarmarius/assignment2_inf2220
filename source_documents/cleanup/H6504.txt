
10.12.02
Thorbjørn Jagland
Førnøyd med økt bistand
Utenrikskomiteens leder, Thorbjørn Jagland viste til at det er bred enighet om viktige deler av norsk utenrikspolitikk, da Stortinget i tirsdag behandlet utenriksdepartementets budsjett. Og han fremholdt at Arbeiderpartiet er fornøyd med at bistandsbudsjettet øker med 856 millioner kroner.
- Denne Regjeringen viderefører dermed, om enn på et litt mindre offensivt nivå, Arbeiderpartiets økninger av bistandsbudsjettet. Det er gledelig at Høyre nå for andre år på rad er med på å øke bistandsbudsjettet i regjeringsposisjon. Det viser at det nå er enda bredere flertall for utviklingspolitikken. Bare Fremskrittspartiet har fortsatt et eget budsjettopplegg som avviker dramatisk fra resten av stortingsflertallet. Når det gjelder prioriteringene innenfor bistandsbudsjettet er det stort sett bred enighet om innsatsområdene som Regjeringen har angitt, sa han.
Midtøsten
Jagland tok og for seg de reduserte bevilgningene til Midtøsten i sitt innlegg, og viste til at regionbevilgningen til Midtøsten reduseres med ca. 15 millioner kroner.
- Arbeiderpartiet mener den uklare situasjonen i Midtøsten tilsier at bevilgningen i det minste burde vært videreført på dagens nivå. I vårt alternative budsjett økte vi derfor denne posten med 16 millioner. Jeg er glad for at et flertall i komiteen mener at man i lys av den fastlåste og uoversiktlige situasjonen i regionen, må se bevilgningen til dette formål i sammenheng med bevilgningen til humanitær bistand og menneskerettigheter. Det gir en fleksibilitet i forhold til å kunne øke bevilgningen til Midtøsten dersom det skulle være behov for det, sa han.
Reduserte bevilgninger til våre nærområder
Jagland kom også inn på bevilgningen til våre nærområder, og viste til at Høyre i mange år i opposisjon har foreslått en lavere bevilgning til bistand til verdens fattigste utviklingsland, (den ODA-godkjente bistanden), enn stortingsflertallet, og at argumentet for dette har vært at man har ønsket en konsentrasjon av bistandspengene.
- Samtidig som Høyre i alle år har anført denne kritikken mot blant annet Arbeiderpartiet og sentrumspartiene, har de selv tatt til orde for økte bevilgninger til våre nærområder, særlig til Russland. Arbeiderpartiet mener det må være rom for begge deler. Vi har vist i regjering at dette er mulig. I budsjettet for 2001 for eksempel økte vi bistandsbudsjettet med vel 1,5 milliarder kroner samtidig som vi økte støtten til Sentral- og Øst-Europa med 60 prosent.
Nå får vi altså en kraftig reduksjon av bevilgningene til våre nærområder. Først legger Regjeringen fram et budsjettforslag som innebærer en reduksjon på 19 millioner kroner i bevilgningen til prosjektsamarbeid med Russland og Øst- og sentraleuropa i forhold til saldert budsjett for 2002. Deretter reduseres denne posten med ytterligere 30 millioner kroner gjennom budsjettavtalen mellom regjeringspartiene og Fremskrittspartiet. Det betyr at bevilgningen som skal gå til prosjektsamarbeidet med blant annet Russland på områder som atomsikkerhet, miljø, helse- og sosialsektoren, reduseres drastisk - hele 49 millioner kroner - i forhold til hva den var for inneværende år. Dette er en snuoperasjon fra Høyre og Utenriksministeren sin side.
Det er bra at Høyre har snudd når det gjelder bistanden til de fattige landene og når det gjelder Norges freds- og forsoningsarbeid. Men det er ikke positivt at Høyre har snudd når det gjelder innsatsen i våre nærområder.
Arbeiderpartiet er bekymret for konsekvensene av en så stor reduksjon. Vi mener at det er viktig at aktivitetsnivået på prosjektsamarbeidet holdes oppe på et høyt nivå. Særlig vil vi trekke frem prosjektsamarbeidet innenfor helse- og sosialsektoren som viktig. En enstemmig komite har også understreket at helsesamarbeidet og innsatsen overfor funksjonshemmede i Barentssamarbeidet bør vies spesiell oppmerksomhet.
Budsjettavtalen mellom regjeringspartiene og Frp innebærer også at forslaget om 5 mill. kroner til FNs arbeid for utbygging av den internasjonale strafferettspleien reverseres. Arbeiderpartiet mener at denne bevilgningen burde vært opprettholdt i og med at det nå er viktig å vise vilje til å få på plass Den internasjonale straffedomstolen.
Irak
- Siden denne debatten holdes på dager for utdelingen av Nobels Fredspris, kan det være passende å minne om at fredsarbeid innebærer å ta i bruk mange forskjellige virkemidler, ofte i kombinasjon. Noen ganger er det nødvendig å bruke makt for at det i det hele tatt skal være mulig å starte et gjenonoppbyggingsarbeid. Andre ganger er det nødvendig å true med å bruke makt. Det er vel liten tvil om at vi ikke hadde fått de betydelige innrømmelsene fra Saddam Hussein uten trusler om bruk av makt.
- Men maktbruk må kombineres med diplomatiske og politiske virkemidler. Det må satses på humanitær bistand, langsiktig bistand, oppbygging av sivilt samfunn, rydding av landminer og ødeleggelse av håndvåpen som ofte er nødvendig, satsing på skole og helse, bygging av fagforeninger, politiske partier.
Alt dette er nedfelt i norsk utenrikspsolitikk og er tallfestet i budsjettet som Stortinget behandler i dag. Det finnes også penger til å støtte opp om alle disse elementene. Det er en stor styrke for Norge at denne politikken videreføres fra regjering til regjering. Dermed blir de som er avhengig av norsk støtte eller de som setter sin lit til Norges vilje til å bidra - som for eksempel partene på Sri Lanka - ikke avhengig av politiske kastevinder i Norge, sa Jagland blant annet.
