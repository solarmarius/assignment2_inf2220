
2.6.2005:
Stortingsrepresentant Inger S. Enger (Sp), saksordfører for Kulturminnemeldinga
Historisk styrking av kulturminnevernet
Stortingsmelding nr. 16 (2004-2005) om kulturminnevernet er avgitt i dag. Energi- og miljøkomiteen legger opp til en historisk styrking av ressursinnsatsen for å sikre et mangfold av viktige kulturhistoriske minnesmerker for framtida.
Det er flertall for at de økonomiske tilskuddene til kulturminner over statsbudsjettet skal dobles og at Kulturminnefondet skal bli tilført en milliard kroner i ny fondskapital i løpet av kommende stortingsperiode. Stortingskomiteen legger vekt på at det skal bli et bedre samarbeid mellom offentlige myndigheter og private eiere av kulturminner, og det skal i større grad legges opp til at kulturminner skal være i aktiv bruk og kunne spille en rolle i næringslivssatsing.
?Jeg er veldig fornøyd med at det er så stor tverrpolitisk enighet om å trappe opp innsatsen med kulturminnevernet, sier Senterpartiets saksordfører for Kulturminnemeldinga, Inger S. Enger. Regjeringen hadde lagt et godt grunnlag i meldinga, og stortingsflertallet styrka politikken på viktige punkter.
Forpliktende opptrappingsplan for Kulturminnefondet, en tydeligere strategi for å ta vare på kulturhistorisk verdifulle kirker og en utredning av erstatningsregler etter kulturminneloven har blitt tilføyd under arbeidet i komiteen. Flertallet uttrykker også bekymring for at fradragsretten for utgifter til vedlikehold av verneverdige hus er fjernet, og mener den må gjeninnføres eller kompenseres på annen måte.
