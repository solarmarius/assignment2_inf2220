
Stortinget, 8. august 2001
Per-Kristian Foss
Ap må være konkrete i skattepolitikken
"Det er nærmest latterlig å se Stoltenberg forsøke å innbille velgerne at Høyre er i ferd med å gå bort fra våre løfter om skatte- og avgiftslettelser, fordi vi ikke på tusenlappen vil tallfeste hva vi vil gå inn for som innslagspunkt i toppskatten for 2002," sier Høyres finanspolitiske talsmann Per-Kristian Foss i en kommentar til oppslag i media i dag med blant annet Stoltenberg.
"Høyre ønsker over tid å fjerne toppskatten, som et ledd i en større skattereform. Samtidig vil vi blant annet gi lettelser for de med lavere inntekter, gjennom økte bunnfradrag i inntektsskatten, og gjennom lavere avgifter. Det eneste forsvarlige av Høyre er å vente med å tallfeste hva vi vil gjøre i budsjettet for 2002 til vi har et helhetlig budsjettopplegg klart. Alt annet er uansvarlig. At vi har en helhetlig og forsvarlig tilnærming til den økonomiske politikken er bekreftelsen på at vi kommer til å holde det vi lover," fortsetter Foss.
"Jeg er imidlertid glad for at Stoltenberg mener konkrete svar er viktig i skattepolitikken. Det har vi hittil ikke sett mye av fra Arbeiderpartiet. Jeg vil derfor spørre Stoltenberg konkret; er det riktig slik Arbeiderpartiets skattepolitiske talsperson, stortingsrepresentant Britt Hildeng, sa til Adresseavisen 27. juli; at skattelettelser på enkelte områder skal tas igjen av økte skatter og avgifter på andre områder for å dekke inn inntektstapet? Vil Arbeiderpartiet ha et lavere skatte- og avgiftsnivå enn i dag, vil Ap holde det uendret eller vil Ap ha økt skatte- og avgiftsnivå?" avslutter Foss, som peker på at dette er langt viktigere spørsmål for velgerne å få avklart for neste fireårsperiode enn hva innslagspunktet for toppskatten vil være på tusenlappen i 2002 alene.
