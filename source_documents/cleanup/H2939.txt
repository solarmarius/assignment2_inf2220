
Torsdag 14. august 1997
Stortingsrepresentant May-Helen Molvær Grimstad (KrF):
NORGE TRENGER EN REGJERING MED BAKKEKONTAKT
-Nå er det på tide at Norge får en regjering med bakkekontakt, og som kjenner virkeligheten rundt om i kommuner og fylkeskommuner. Gang på gang har sentrumspartiene måttet presse Arbeiderpartiet med på løsninger for å unngå at tjenestetilbudene ble rasert som følge av regjeringens budsjettforslag. Det sa stortingsrepresentant May-Helen Molvær Grimstad da hun talte ved 50-årsjubileet til Sørreisa Kristelig Folkeparti torsdag kveld.
-Blir det dannet en sentrumsregjering etter valget, vil den forplikte seg til å legge fram et forslag om å øke minstepensjonene med ett tusen kroner i måneden når den skal legge fram sitt forslag til statsbudsjett. Fortsetter Jagland, har KrF forpliktet seg til å legge fram forslag om dette i forbindelse med komitébehandlingen, sa May-Helen Molvær Grimstad.
-En slik øking kunne vært vedtatt før sommerferien, men Arbeiderpartiet og Høyre valgte å blokkere et slikt håndslag til minstepensjonistene. De anklager sentrumspartiene og de andre som støttet forslaget for "overbud" og manglende inndekning, men faktum er at balansen i budsjettet er betydelig bedre nå enn den var i det forslaget til statsbudsjett som Regjeringen la fram sist høst. Og etterhvert som valgdagen rykker nærmere, har statsministeren selv lagt fram forslag som til forveksling minner om dem som gjorde ham kvalm for et par måneder siden, sa KrF-representanten.
-Vi har i løpet av sommeren fått flere bekreftelser på Regjeringens manglende virkelighetskontakt, som da Jaglands stabssjef Brit Schultz gikk ut og sa at minstepensjonistene ikke har noen grunn til å klage, for de fikk én prosent mer i inntektsøkning enn folk flest, sa hun.
-Ingen kan betalte med prosenter når man foretar innkjøp. Det kan heller ikke pensjonistene gjøre. Slike uttalelser viser en mangel på sosiale antenner i regjeringskvartalet. Man blir både oppgitt og frustrert når tidligere stortingsrepresentanter, som må sies å høre til pensjonistadelen, kritiserer de som vil gi minstepensjonistene et sårt tiltrengt løft. For å få et slikt løft, er det nødvendig med en ny regjering. I den forbindelse må velgerne huske at en stemme på Høyre eller Fremskrittspartiet, er det samme som en stemme på en fortsatt Jagland-regjering, sa May-Helen Molvær Grimstad under 50-årsjubileet til Sørreisa KrF torsdag.
