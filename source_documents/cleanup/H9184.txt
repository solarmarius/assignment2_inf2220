
29.4.2005
Åslaug Haga, SP
Landbruket i regjeringens hule hånd
Vi er inne i en kritisk fase i WTO - forhandlingene. De pågående jordbruksforhandlingene vil bli avgjørende for i hvilket omfang vi vil kunne ha norsk landbruk i framtida.
Stortinget har som kjent lite innsyn i hva regjeringen foretar seg i WTO - forhandlingene, siden vårt forslag om mer åpne og demokratiske prosesser er blitt avvist av stortingsflertallet.
For å få vite mer om hvilke posisjoner som målbæres fra norsk side på sentrale områder, og for å få innblikk i regjeringens strategi, inviterte jeg derfor Petersen til debatt i Stortinget. Målet var å få Petersens vurderinger av sentrale områder i forhandlingene:
Petersen var gjennomgående ikke villig til å gå inn på substansen i spørsmålene.
Den politiske situasjonen er nå slik at vi har en utenriksminister som kan tillate seg å stå i Stortinget i en WTO - debatt uten å si noe som helst om norske posisjoner. Verken på prinsipielle eller konkrete spørsmål nedlot Petersen seg til å svare substansielt på våre spørsmål. Den eneste forklaringen på denne opptredenen, er at Petersen føler at han har ryggen fri, at han har både Arbeiderpartiet og Fremskrittspartiet i ryggen. Vi opplever faktisk at Arbeiderpartiet legitimerer at Regjeringen nå kan gjøre nøyaktig som de vil i WTO - forhandlingene på landbruksområdet. Framtida for norsk landbruk er dermed i Jan Petersens hule hånd. Regjeringen vil ikke - og trenger ikke - gi noen signaler om hvilke posisjoner og strategier som er valgt.
Med denne politiske situasjonen som bakteppe, er det desto viktigere at de frivillige organisasjonene og næringsorganisasjonene sier tydelig fra til regjeringen om hvor smertegrensen går og hvor skapet skal stå.
Landbruket er en av landets mest allsidige næringsklynger med over 100 000 arbeidsplasser. Den tilhørende industrien omsetter for over 70 mrd kroner, og sysselsetter hver femte industriarbeider. Landbruket er også avgjørende for å sikre bosetting i hele landet og ikke minst ta vare på kulturlandskapet som igjen er avgjørende for turistnæringa. Det hører også med i dette bildet at vårt småskala landbruk er et miljøvennlig landbruk.
Vi vet at bonden har lite å gå på. Norske bønder har langt under halvparten av gjennomsnittsinntekta til andre grupper. Mens bondens snittinntekt ventes å bli 153 600 kr i år, er snittinntekta for andre grupper på 348 250 kr. Og på tre år er antall bruk blitt redusert med over 10 prosent. Det viser alvoret i situasjonen når vi nå står foran tunge og avgjørende forhandlinger på jordbruksområdet. En forverring av inntektene i landbrukssektoren vil få betydelige konsekvenser.
Det ligger med andre ord et stort ansvar på den sittende regjeringen for å sikre et livskraftig landbruk. Store verdier for det norske samfunn står på spill. Mye avgjøres i sommer. Nettopp derfor var det viktig å få signaler om at regjeringen anstrenger seg for å bruke det handlingsrommet som faktisk finnes.
Når det gjelder markedsadgang ville vi gjerne vite hvilke produkter utenriksministeren mener må defineres som sensitive produkter for at Norge skal kunne akseptere en avtale, og hvor store tollreduksjoner kan aksepteres på disse produktene. Jeg ba også om innsyn i status for diskusjonen om tolltak, og om regjeringa vil akseptere tolltak. Videre ba jeg om Petersens utenriksministeren vurdering av hvor smertegrensene går i forhold til tollsatser. Dette kom det ikke noe ut av.
Jeg etterlyste også en klargjøring av regjeringens forventninger i forhold til det såkalte unntaket i rammeavtalen knytta til blå boks, nemlig at land med høyt støttenivå skal behandles spesielt. Petersen hadde ikke noe svar.
Jeg ville også vite hva regjeringa hadde gjort så langt i forhold til alliansebygging mellom G10 og nettoimporterende land i sør. Ettersom vi har felles interesser med disse landene, som utgjør flertallet i WTO, ville jeg gjerne vite hvilke initiativ regjeringa planla for å sikre et tett samarbeid med de nettoimporterende landene fra sør. Petersen unnlot å svare på dette spørsmålet.
Jeg etterlyste også en konkret analyse av hva regjeringen forventer at Norge skal oppnå totalt sett i denne forhandlingsrunden. Mange norske arbeidsplasser og verdiskaping i Norge er i fare. Tallene for omsetning og sysselsetting er nevnt tidligere, og er konkrete størrelser å forholde seg til. Hva regjeringen forventer å oppnå på andre områder av konkret karakter, er imidlertid svært diffust. Det var derfor behov for å få svar på hvilke forventninger utenriksministeren hadde til hva de offensive interessene vil bety for sysselsetting og verdiskaping i Norge. Ikke antydning til svar.
Siden regjeringen åpenbart føler at de har tilstrekkelig politisk ryggdekning, må de frivillige organisasjonene og næringsorganisasjonene bidra til at det holdes fokus på WTO - forhandlingene, og at regjeringen holdes i øra. Det er ingen lett oppgave.
