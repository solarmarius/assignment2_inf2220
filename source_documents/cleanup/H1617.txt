
23/11-2000
FREMSKRITTSPARTIETS
STORTINGSGRUPPE
fra Stortingsrepresentant Per Sandberg, Fremskrittspartiet
AP-MASKINERIETS MASSIVE ORGANISERTE SKREMSELSPROPAGANDA MOT FRP
- Fremskrittspartiet er blitt kjent med at AP har satt i verk et massivt apparat for å spre mengder av usanne påstander om FrP. Slike angrep er vi heller ikke ukjent med fra tidligere AP-aksjoner, sier Sandberg.
- Men det omfang dette nå har fått, særlig med tanke på APs tillitsmannsapparats reisevirksomhet rundt til LO medlemmene for å spre usannheter - ukritisk og uten FrPs deltakelse - må forfølges, fortsetter Sandberg.
Sandberg tok derfor i går, under årsmøtet til Levanger FrP initiativ til en motoffensiv. Det vil nå gå en anmodning til partiets sentralstyre om å ta i bruk sterke virkemidler og ressurser i denne saken. Her bør også rettslige skritt vurderes, mener Sandberg. - Men først og fremst må sentralstyret fremme tiltak som sørger for at Fremskrittspartiet får innpass i de lukkede "AP-forbundenes" rom, avslutter Sandberg.
