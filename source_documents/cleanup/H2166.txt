
Tirsdag 9. november 1993
Stortingsrepresentant Ola T. Lånke (KrF)
om bevilgning til hospice-avdeling i Trondheim:
OMSORG VED LIVETS SLUTT - NØDVENDIG PRIORITERING
Med de to millionene til hospiceavdelingen ved kreftavdelingen på Regionsykehuset i Trondheim som ligger inne i budsjettforliket mellom Arbeiderpartiet og Kristelig Folkeparti, har dette viktige omsorgsarbeidet fått et påkrevet puff framover. Jeg er glad for at vi nå har godt håp om å få denne sengeavdelingen i funksjon. Det betyr en milepæl i denne typen omsorg, og jeg håper liknende tilbud etterhvert vil komme i hele landet. Det sier stortingsrepresentant Ola T. Lånke (KrF, Sør-Trøndelag).
-Tanken bak hospice-avdelingene er at alvorlige syke og døende må bli møtt med omsorg og smertelindring. Etablering av Hospice-avdelinger ved regionsykehusene og økt skolering i omsorgsfilosofi blant helsepersonell, er tiltak som kan gjøre tiden før livets slutt til en positiv tid for pasienter og de pårørende, sier Ola T. Lånke.
Han viser til at selv om de dødssyke ofte får glimrende teknisk medisinsk behandling, får de ikke dekket sitt behov for lindring, trøst og omsorg.
-I Norge ligger 80 prosent av de døende på sykehus og sykehjem. Prøveprosjektet for lindrende medisin ved Regionsykehuset i Trondheim er et første viktig skritt på denne veien, sier han.
Ola T. Lånke har tatt opp situasjonen for hospice-avdelingen med helseminister Werner Christie da han besøkte Trondheim tidligere i år, og sier han er glad for den bevilgningen som nå ser ut til å være innen rekkevidde.
