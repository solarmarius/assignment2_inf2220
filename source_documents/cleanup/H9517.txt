
Stortinget, 16. august 2005
Arbeiderpartiets helsepolitiske talsmann Bjarne Håkon Hanssen :
- Offentliggjør tallene!
Arbeiderpartiets helsepolitiske talsmann Bjarne Håkon Hanssen er opprørt over at helse- og omsorgsminister Ansgar Gabrielsen ikke vil offentliggjøre hvordan kvaliteten på kreftbehandling er på de enkelte sykehus rundt i landet.
- I dag våknet mange kreftsyke og kreftopererte til nyheten om at pasienter med endetarmskreft har 20 prosent større sjanse for å leve fem år etter behandling hvis en opereres ved et stort sykehus i forhold til et sentralsykehus. Dette skaper stor bekymring blant de mange pasientene dette gjelder. Derfor må folk få vite hvor god behandlingen er ved det enkelte sykehus, sier Hanssen.
Hanssen påpeker at Arbeiderpartiet innførte fritt sykehusvalg, og mange benytter seg av denne valgfriheten. - De som har alvorlige sykdommer, har rett til å få vite kvaliteten ved behandlingen slik at de selv kan vurdere hvor de vil behandles, sier Hanssen.
I følge NRK får 1000 nordmenn kreft i endetarmen hvert år. Overlevelsesprosenten er større ved store sykehus som Rikshospitalet eller Ullevål universitetssykehus enn ved sentralsykehusene. - Mange pasienter med denne kreftsykdommen er nå bekymret. Når tallene nå er offentliggjort, må de også få vite hvor det er god og dårlig kvalitet, sier Hanssen. Han mener sykehusene og myndighetene nå må sørge for at pasientene ikke blir unødig redde.
