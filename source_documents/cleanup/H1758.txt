
Onsdag 1. april 1992
Stortingsrepresentant Britt Harkestad (KrF, Hordaland):
BARN UNDER 12 ÅR LYT FÅ FISKE FRITT
Kristeleg Folkeparti går inn for at barn under 12 år for ein lovheimla rett til fritt fiske etter innlandsfisk. Partiet ser det som positivt at barn og unge får høve til å utøva sportsfiske, og det bør leggast til rette for dette. Det slo stortingsrepresentant Britt Harkestad (KrF, Hordaland) fast då Odeltinget tysdag handsama innstillinga frå Kommunal- og miljøvernkomiteen om lov om laksefisk og innlandsfisk. Britt Harkestad er KrF si miljøpolitiske talskvinne.
Britt Harkestad sa at korkje ho eller partiet kan sjå at ein slik lovheimla rett for barn under 12 år vil kunne medføre så store inngrep i grunneigarane sine retter at det skal kunne utløyse krav om erstatning etter Grunnlova sin paragraf 105. Ho beklaga at det har vorte dissens i komiteen om dette punktet.
Britt Harkestad peika og på at retten til fiske historisk sett har utvikla seg frå ein rein allemannsrett til å bli ein grunneigarrett. Komitéfleirtalet har vore opptekne av at målet med forvaltninga av laksefisk og innlandsfisk skal vere å betra allmennheta sin tilgang til fiske. Det same fleirtalet mener at det er viktig å ta vare på og utvikla allmennheta sin tilgang til fritidsfiske, men utan at det vert gjort vesentlege endringar i dei grunneigarrettene som er nedfelt i lova, understreka Britt Harkestad då Odelstinget handsama "lakselova" tysdag kveld.
