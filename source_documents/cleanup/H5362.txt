
20.11.2001
- Regjeringspartiene opprettholder kutt i distriktspolitikken
- Jeg er dypt skuffet over at Kristelig Folkeparti, Venstre og Høyre ikke har tatt hensyn til de sterke reaksjonene som er kommet mot Bondevik-regjeringens kutt i distrikts- og næringspolitikken. Regjeringspartiene står fast ved alle kuttene i bevilgningene. Dette er dramatisk, sier Arbeiderpartiets kommunalpolitiske talsmann Karl Eirik Schjøtt-Pedersen i en kommentar til finanskomiteens innstilling om statsbudsjettet for 2002, som avgis i dag, 20. november 2001.
- Jeg er dypt skuffet over at Kristelig Folkeparti, Venstre og Høyre ikke har tatt hensyn til de sterke reaksjonene som er kommet mot Bondevik-regjeringens kutt i distrikts- og næringspolitikken. Regjeringspartiene står fast ved alle kuttene i bevilgningene. Dette er dramatisk, sier Arbeiderpartiets kommunalpolitiske talsmann Karl Eirik Schjøtt-Pedersen i en kommentar til finanskomiteens innstilling om statsbudsjettet for 2002, som avgis i dag.
- Regjeringspartienes budsjettkutt er særlig skuffende etter at de i helgen ga håp om at kuttene kunne bli redusert. Men alle bevilgningene kuttes slik Bondevik-regjeringen foreslo. Den eneste endringen er at SND får låne ut til vanlig rente noe mer enn Bondevik foreslo, sier Schjøtt-Pedersen.
- Etter dette er det klart at bevilgningene til å skape arbeidsplasser i distriktene kuttes med 350 millioner kroner i forhold til Stoltenberg-regjeringens forslag. Statens nærings- og distriktsutbyggingsfond kuttes så kraftig at det neppe kan videreføres i sin nåværende form. Alle utviklingsprogrammer fjernes.
Arbeiderpartiregjeringen foreslo en kraftig styrking av fiskerinæringen. Bondevik-regjeringen kutter fiskeriforskning med over 20 millioner kroner. Programmet for utvikling av fiskerinæringen kuttes helt.
Jordbruksstøtten kuttes med hele 300 millioner kroner. Dette skaper usikkerhet for landbruksbefolkningen.
- Befolkningen i distriktene er avhengig av transport. Bondevik-regjeringen fjerner all fraktutjevning for bensin. Det betyr en økning av bensinprisen med opptil 50 øre i distriktene. Alle disse kuttene blir nå støttet av regjeringspartiene i Stortinget, sier Karl Eirik Schjøtt-Pedersen.
