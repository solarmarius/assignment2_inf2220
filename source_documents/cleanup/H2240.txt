
Tirsdag 17. august 1993
Stortingskandidat Anita Apelthun Sæle (KrF):
HEIMEN SOM ARBEIDSPLASS
- EI HANDSREKNING TIL DOBBELTARBEIDANDE
Noreg bør sjå nærare på den ordninga som Danmark innfører frå nyttår, der dei som ansett ein ufaglært praktikant eller hushjelp har rett til støtte frå det offentlege til lønsutgiftene. Slik ynskjer ein å frigjere fleire arbeidsplassar i privat sektor. Ein liknande ordning i Noreg vil vere ei handsrekning til mange av dei som idag er dobbeltarbeidande. I Sverige vurderer ein no å fremja hushaldningaene som den nye arbeidsplassen ved å fjerna sysselsetjingshindrande reglar og gje frådragsrett for tenestar utførd i heimen. Arbeidsløysa er for alvorleg til at seriøse parti kan takka nei til nye arbeidsplassar. Det seier Anita Apelthun Sæle, som er stortingskandidat for Kristeleg Folkeparti i Hordaland.
Anita Apelthun Sæle sa i samband med KrF si valkampopning i Bergen at ho trur slike ordningar kan frigjere opptil 100.000 arbeidsplassar.
-Eg ser til mi store undring at mellom andre kommunalminister Gunnar Berge har oppfatta dette som eit prov på at KrF vil ha kvinnene ut or arbeidslivet, og tilbake til husarbeidet i heimen. Men dette forslaget har faktisk ei heilt anna målsetting: Det er meint som ei handsrekning til dei familiane der båe er yrkesaktive, slik at den eine vert meir eller mindre pressa til å være dobbeltarbeidande, seier ho.
-Forøvrig ser det ut til at Berge impliserar at det er noko mindreverdig å arbeide i heimen. Det er sosialistisk fordom som han må kvitta seg med. Heimen er landets viktigaste arbeidsplass.
Apelthun Sæle strekar under at ho ikkje har presentert noko fullt ferdig konsept på dette, men meinar det er fleire grunnar til å sjå nærare på eit slikt forslag. Det gjev auka sysselsetting, tenester som idag vert kjøpt "svart" kan "kvitvaskast", og det gjev pensjonspoeng til dei som tek slikt arbeid.
-KrF sitt systerparti i Sverige har mellom anna foreslått at ungdom under 25 år skal ha prioritet ved denne typen ansettelser - det gjev i so fall nyttig arbeidstrening for unge mennesker, seier ho.
-Det er og viktig at dette ikkje vert utforma slik at det vert ei "luksus-ordning" for dei med god råd, men noko som alle med to inntekter kan makta. Til dei som vil sjå dette i samband med KrF sitt kontantstøtteframlegg, kan eg seie at medans kontantstøtta skal gje dei som ynskjer det moglegheit til at ein av foreldra kan være heime medan borna er små, tek dette sikte på at dei som ynskjer at båe foreldra skal være utearbeidande, kan få høve til det, utan at ein av dei lyt være dobbeltearbeidande, seier Anita Apelthun Sæle til slutt.
