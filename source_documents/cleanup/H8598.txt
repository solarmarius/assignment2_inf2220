
20.9.2004
RV
Rød Valgallianse beklager Amnestypris til Liv Jessen
Den 3. september i år delte Amnesty International avdeling Norge ut sin første menneskerettighetsprisen her til lands. Prisen ble tildelt Liv Jessen, leder av Pro Senteret i følge Amnesty Norge "for sitt utrettelige arbeid for de prostituertes rettigheter i over 20 år". Rød Valgallianse er overrasket og skuffet over tildelingen.
På den internasjonale kvinnedagen 8. mars i år lanserte Amnesty sin kampanje "Stopp vold mot kvinner". Kampanjen setter fokus på den systematiske volden kvinner over hele verden utsettes for på grunnlag av sitt biologiske kjønn. At Amnesty på denne måten har valgt å sette fokus på kvinners menneskerettigheter og de kjønnsbaserte menneskerettighetskrenkelsene kvinner utsettes for, er prisverdig. Desto underligere er det at Amnesty kort tid etter velger å gi en såkalt menneskerettighetspris til Liv Jessen ved Pro Senteret, en organisasjon som i lang tid har vært i konflikt med den norske kvinnebevegelsen angående sitt syn på prostitusjon.
Pro Senteret i Oslo, under Liv Jessens ledelse, har lenge vært en av forkjemperne for å skille mellom "tvungen" og "frivillig" prostitusjon. Pro Senteret har ved en rekke anledninger, blant annet i sin årsmelding for 2003, gått klart i mot kriminalisering av horekunder. I tillegg til dette er Pro Senterets samarbeidspartere i Europa, som f.eks Europap (se www.europap.net), blant de som jobber for legalisering av prostitusjon og for å få prostitusjon anerkjent som yrke. Alt dette er stikk i strid med hva den norske kvinnebevegelsen har jobbet for de siste årene.
For Rød Valgallianse er det et ufravikelig prinsipp at prostitusjon er vold mot kvinner. Vi ser det som naturlig og nødvendig å inkludere kampen mot prostitusjon i kampen for kvinners menneskerettigheter, og vi ser på kriminalisering av sexkjøp som et viktig virkemiddel i denne kampen. Å forsøke å konstruere et skille mellom "god" og "dårlig" prostitusjon, slik Pro Senteret gjør, er å forsøke å forkludre det faktum at alle kvinner har et ukrenkelig menneskeverd, og at ingen kvinner skal kunne kjøpes som varer på et marked.
