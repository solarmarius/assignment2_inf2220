
Torsdag 14. januar 1993
Stortingsrepresentant Torbjørn Bjorvatn (KrF):
REGJERINGEN BØR INNFØRE "NULL-PROMILLE" SNAREST!
-Det må være et minimumskrav at den som ferdes i trafikken som fører av et motorkjøretøy, er 100 prosent edru. Regjeringen bør derfor snarest innføre "null-promille" for bilkjøring. Det sier stortingsrepresentant Torbjørn Bjorvatn fra Kristelig Folkeparti.
-Undersøkelser viser at særlig yngre førere får nedsatt sine kjøreferdigheter med promille i blodet. Det gjelder også promilleverdier under dagens grense på 0,5. Den pedagogiske effekten ved å sette promillegrensen til 0, er også viktig. Alkohol og trafikk hører ikke sammen, og det er farlig å spekulere i "grensedrikking" tett oppunder 0,5, eller å undervurdere faren ved "dagen derpå"-effekten, slik enkelte gjør det idag, sier Torbjørn Bjorvatn, som er vararepresentant for Aust-Agder-representanten Helga Haugen.
-Den som ferdes i trafikken, har et ansvar både for seg selv og sine medtrafikanter. Av respekt for dem, bør null-prinsippet være det eneste naturlige og forsvarlige, sier Torbjørn Bjorvatn.
Spørsmålet om "null-prinsipp" ble drøftet i Stortinget torsdag, i forbindelse med en interpellasjon fra Edvard Grimstad (SP, Østfold) til justisminister Grete Faremo.
