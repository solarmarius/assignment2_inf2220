
1.6.01
Morten Lund,
Pressemelding fra
HANDEL MED SPIKER OG MAT ER IKKE DET SAMME.
Senterpartiets stortingsrepresentant fra Sør Trøndelag, Morten Lund, uttrykte skuffelse i Stortinget i dag da Senterpartiet ble stående alene om å foreslå en reforhandling av handelsavtalene våre slik at hensynet til matvaretrygghet og dyre- og folkehelsen skal gå foran handelshensyn. Forslaget til Lund innebar bl.a. en reforhandling av WTO- og EØS avtalen slik at føre-var prinsippet kan ivaretas i helse- og miljøspørsmål.
- Det er underlig at Regjeringen, støttet av et solid flertall i Stortinget, ser ut til å lukke øynene for det som har skjedd i Europa det siste halvåret. Europeisk landbrukspolitikk ligger tilbake med brukket rygg, millioner av husdyr har blitt slaktet for å forsøke å begrense skadene som forårsakes av kugalskap og munn- og klovsyke, og titusenvis av bønder må se sitt livsverk gå i tapt i løpet av noen timer, sier Lund i en kommentar fra Stortinget.
Lund sier at norske myndigheter slavisk følger instruksjoner pr fax fra Brussel når de skal iverksette tiltak for å hindre disse sykdommene i å komme til Norge, mens reelle og effektive mottiltak blir ofret på EØS og frihandelens alter. Statsråden forteller at Norge deltar aktivt i mange av de 84 EU-prosjektene for tryggere mat. Men han vil ikke snakke om temaet i Stortinget.
- I EU vil det komme store endringer i landbrukspolitikken og handelspolitikken som følge av det som har skjedd. Det vil bli økt fokus på dyrehelse, folkehelse og miljø. Det blir mindre dyretransport og mindre forkjørsrett for frihandel. Det vil bli større forskjell på handel med spiker og på matvarer. -Her hjemme kan det se ut som om Regjeringen ikke har registrert hvilke enorme skader sykdommer som munn- og klovsyke og kugalskap kan forårsake. Det er rett og slett ubegripelig at ikke flere ønsker å støtte opp under et forslag som kun har til hensikt å trygge den maten vi spiser, skjerme oss mot farlige sykdommer som smitter via dyr, og opprettholde dyrehelsen på et høyt nivå. Flertallet gambler høyt i denne saken og håper at hell og lykke skjermer oss fra disse sykdommene. Effektive tiltak som virker vil ikke stortingsflertallet ha, bare fax-ordre fra Brussel, avslutter Lund fra Stortinget.
