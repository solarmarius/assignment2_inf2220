
Oslo, 31. august 2001
Partileder Valgerd Svarstad Haugland
Valgfrihet = alternativer å velge mellom
Kristelig Folkeparti ønsker at kontantstøttesummen i kommende stortingsperiode skal økes fra dagens kr. 3.000,- til kr. 3.500,- pr. måned. Kombinasjonen av dette og vårt arbeid for full barnehagedekning og senket barnehagepris til under 1500 kroner, sikrer familiene det vi vil gi dem; alternativer å velge mellom. Det gir valgfrihet, sier partileder Valgerd Svarstad Haugland.
Svarstad Haugland sier KrF har den familiepolitikken som gir mest valgfrihet og som dekker mangfoldet av behov hos ulike familier. - I 1997 kjempet vi også for valgfriheten. Vi fikk igjennom kontantstøtten. Nå er utfordringen å opprettholde kontantstøtten og få billigere barnehager. Vi sier klart og konkret i fra om hvordan vi skal klare dette. Arbeiderpartiet skaper usikkerhet for familiene, fordi de vil svekke kontantstøtteordningen og er uklare om barnehagefinansieringen.
En opptrapping av kontantstøtten, fra kr. 3.000,- til kr. 3.500,- pr. måned, skal skje gradvis innenfor kommende stortingsperiode. Totalkostnaden for dette vil bli 500 millioner, årlig utgiftsvekst i fireårsperioden på 125 millioner kroner.
Hvis barna er viktigst bør foreldrene selv få velge omsorgsform for barna sine. Vi gir flere valg; økt pappapermisjon, kontantstøtte og valg mellom mangfoldet av barnehager, avslutter Svarstad Haugland.
