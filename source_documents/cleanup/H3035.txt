
Fredag 13. mars 1998
Parlamentarisk leder Einar Steensnæs (KrF) i Rogaland Bondelag:
LANDBRUKET TRENGER VITAMIN-INNSPRØYTNINGER
Landbruksnæringen i Norge trenger stimulans og vitamininnsprøytninger dersom det skal være mulig å opprettholde en levedyktig næring. Det er en viktig utfordring å sikre generasjonsskiftet i landbruket, og legge til rette for at unge mennesker får tro på en framtid i dette yrket. Bygdeutviklingsmidlene er et godt virkemiddel i den forbindelse. Det sa Kristelig Folkepartis parlamentariske leder Einar Steensnæs i et foredrag på Rogaland Bondelags årsmøte fredag.
Einar Steensnæs understreket at inntektsutviklingen og sosiale forhold langt på vei vil være det som avgjør om man får en rekrutering til næringen som sikrer et livskraftig landbruk. -I "Voksenåsenerklæringen" legger sentrumsregjeringen til grunn at yrkesutøverne i landbruket skal ha en inntektsutvikling og et tilbud om sosiale ordninger som er på linje med det øvrige samfunn, og at det inntektstap som har oppstått i forhold til andre grupper de senere år, skal reduseres. Den sittende regjeringen føler en sterk forpliktelse på dette området, understreket Einar Steensnæs.
Steensnæs minnet om at det har skjedd store endringer i rammevilkårene for landbruksnæringen i løpet av de fem år som er gått siden forrige gang Stortinget behandlet en landbruksmelding fra regjeringen.
-Jeg synes derfor det er viktig og positivt signal at landbruksministeren har tatt initiativet til en ny stortingsmelding om landbrukspolitikken. Det er behov for oppdatering på flere områder, og for å evaluere en del av resultatene i den politikken som den forrige meldingen la opp, sa han.
Einar Steensnæs beskrev bygdeutviklingsmidlene som "et meget konstruktivt spleiselag" mellom myndighetene og landbruksnæringen. -I enkelte fylker har antall nye arbeidsplasser som et resultat av denne satsingen erstattet bortfallet av arbeidsplasser i det tradisjonelle landbruket, uten at det skal bli noen sovepute for oss, sa Einar Steensnæs på årsmøtet til Rogaland Bondelag fredag.
