
17.12.02
Einar Holstad (KrF)
- Høyesterett har frifunnet Terje Sjølie for brudd på rasismeparagrafen KrF vil vurdere skjerping av rasismeparagrafen
-I den senere tid har grensene for hva folk tillater seg å si om innvandrerne endret seg. Det blåser utvilsomt en fremmedfiendtlig holdning over landet. Kampen for likeverd og bevissthet om diskriminering og rasisme overskygges langt på vei av fokus på økt innvandring og integreringsutfordringer. I dette klima er det viktig at rasismeparagrafen setter nødvendige grenser for uttalelser som hetser minoritetene. Jeg mener Sjølies uttalelse bør rammes av straffeloven og KrF vil derfor vurdere endringer i rasismeparagrafen, sier Einar Holstad.
-Ytringsfrihet er nødvendig i et demokrati. Men når ytringer stigmatiserer, hetser og rammer minoriteter, kan det ikke tillates, sier Holstad.
-Retten til å bli forskånet fra rasistisk hets, begrenser ytringsfriheten. Enhver frihet har grenser. At det også gjelder ytringsfriheten følger blant annet av Den europeiske menneskerettighetskonvensjon art. 10. Rasismeparagrafen begrenser ytringsfriheten i norsk rett. Høyesterett har i dag besluttet at uttalelsen: "Hver dag raner, voldtar og dreper innvandrere nordmenn, hver dag blir vårt folk og land plyndret og ødelagt av jødene som suger vårt land tomt for rikdom og erstatter det med umoral og unorske tanker." ikke rammes av straffeloven § 135 a. Dette gir grunnlag for ny vurdering av innholdet i rasismeparagrafen, uttaler Einar Holstad.
