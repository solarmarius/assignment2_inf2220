
24.3.2006
Unge Venstre
Unge Venstre tar initiativ til solidaritetsdemonstrasjon for opposisjonen i Hviterussland
Unge Venstre vil fra klokken 13.00 på Eidsvolls plass utenfor Stortinget ta initiativet til en støtteaksjon for demonstrantene som fortsatt befinner seg på Oktoberplassen i Minsk. Unge Venstre håper at så mange organisasjoner og mennesker som mulig vil slutte seg til Unge Venstres sentralstyre, som vil slå seg ned i en teltleir utenfor Storinget.
- Vi vil organisere en demonstrasjon som er så identisk som mulig demonstrasjonen som finner sted i Minsk i Hviterussland, sier Lars-Henrik Michelsen, leder i Unge Venstre. Dette vil være en partipolitisk nøytral markering, vårt mål er å minne det norske Storting og folk ute på gata om at det for tiden befinner seg en flere tusen mennesker i Minsk som de siste dagene har risikert livet for frihet og demokrati i Europas siste diktatur.
- Så lenge det befinner seg telt på Oktoberplassen i Minsk, vil Unge Venstre sørge for at det befinner seg telt utenfor det norske Storting sier leder i Unge Venstre, Lars-Henrik Michelsen. Vi vet at demonstantene i Minsk vil sette pris på et slikt initiativ, og Unge Venstre vil jobbe for at den samme type markeringer finner sted over hele Europa de kommende dagene.
Unge Venstre har den siste tiden hatt observatører i Hviterussland, og ønsker på denne måten å bidra også etter at observatørene er kommet hjem.
- Demonstrasjonen finner sted på norske myndigheters nåde, siden Unge Venstre fortsatt ikke har fått svar på søknaden om tillatelse for å holde denne markeringen. Vi håper at norske myndigheter ikke lar byråkrati komme i veien for at vi skal kunne holde markeringen til støtte for de som befinner seg i livsfare på Oktoberplassen i Minsk, sier Michelsen.
