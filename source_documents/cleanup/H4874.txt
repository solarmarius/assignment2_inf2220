
10. juli 2001
Thorbjørn Jagland
Sommermelding
Mandag diskuterte jeg Høyres bistandskutt med Inge Lønning. Fakta er at Høyre i sitt forslag til budsjett for 2001 kutter 2,5 milliarder kroner i bistanden til de fattige landene. Det gjør de for å finansiere skattelettelser til de som har mye i Norge. Det opprører meg og det vil vekke oppsikt i andre land.
Lønnings svar er at dette er en oppkonstruert problemstilling, at det er tøvete problemstillinger og at jeg driver med støysendinger. Igjen forsøker Høyre å prate seg bort fra konsekvensene av egen politikk. Høyres bistandskutt rammer bidragene til FN - og dermed UNICEF, matvareprogrammet, vaksiner til barn, tiltak mot HIV/AIDS. Kuttene rammer Afrika, Asia, Mellom-Amerika. Det må bli mer effektivt, sier Høyre. Ja - det er viktig at bistand har effekt. En rapport fra Verdensbanken har dokumentert at Norges stat-til-stat-bistand er 50 prosent mer effektiv i kampen mot fattigdom enn gjennomsnittlig bistand fra rike land. Og her jobber vi hele tiden for å bli enda bedre! Men mindre penger til de fattigste i verden er ikke et godt virkemiddel for å få økt effekt av norsk bistand. Tvert imot.
Dette handler ikke om en konkurranse i Norge om å være mest mulig moralsk korrekt. Det handler om hverdagen til mennesker som må kjempe for å overleve fra dag til dag. Hvis Høyre mener at deler at den norske bistanden brukes feil kan de jo bare flytte pengene over til andre bistandsformål. De er lette å finne. 11 millioner barn under 5 år dør hvert år. 7 prosent av disse ungene dør av meslinger. De kan vaksineres. Det vil garantert ha effekt. Når Høyre ikke flytter penger på bistandsbudsjettet - men tvert imot kutter det ned, er det fordi de bruker pengene til andre formål de setter høyere: Først og fremst skattelette til de som har mye fra før. Det kan de ikke snakke seg bort fra.
