
Dato:7. juni 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
JENS STOLTENBERG SKAL REDDE
NORSK HELSEVESEN!
I går holdt statsministeren sin store tale om hvordan Arbeiderpartiet vil forbedre Norge. Noe av det viktigste å forbedre i vårt land er helsevesenet, og det vil statsministeren omorganisere og effektivisere i løpet av to år! Fremskrittspartiets helsepolitiske talsmann, John I. Alvheim, har liten tro på Jens Stoltenbergs løfter.
- Jeg vet nesten ikke om jeg skal le eller gråte, sier John I. Alvheim, som er Fremskrittspartiets helse- og sosialpolitiske talsmann og leder i Stortingets sosialkomité.
- Det er jo AP'ene som har skapt det helsevesenet vi har i dag, med køer, ventelister, korridorpasienter, stengte sengeposter, lege- og sykepleiermangel og økte egenandeler. Å tro at Arbeiderpartiet nå skal klare å rette opp alle sine feil i løpet av to må være nesten som å tro på julenissen. Disse løftene har vi hørt mange ganger før fra ulike AP-regjeringer de siste 20 årene, mens sykehuskøene bare har vokst, sier Alvheim.
- Det som må til er statlig overtakelse av ansvaret for at det finnes et sykehustilbud til alle deler av befolkningen, en organisasjonsform for sykehusene som gir dem ansvar for sin egen økonomi og frihet til å organisere seg slik det er mest hensiktsmessig for det enkelte sykehus og dets oppgaver. Så må sykehusene få betalt det det koster å behandle pasientene. Uten en stykkprisandel som dekker utgiftene til pasientbehandling vil sykehusene aldri kunne drive økonomisk forsvarlig, sier Alvheim som har liten tro på at Stoltenberg vil kunne holde sine løfter til helse-Norge
- Jeg er ikke engang sikker på at Stoltenberg tror på dette selv, avslutter Alvheim
