
Tirsdag 13. mai 1997
Kommunalpolitisk talsmann Ola T. Lånke (KrF)
om Kommuneøkonomi-proposisjonen:
SVEKKER KOMMUNENES ØKONOMISKE HANDLEFRIHET
-Regjeringen blar opp flere friske milliarder til kommunene, men svekker samtidig kommunenes økonomiske handlefrihet. 1,3 millarder øremerket til eldrepakken, er i seg selv for lite til å møte utfordringene framover, og vil påføre kommunne økte utgifter. Når de frie inntektene til sammenlikning bare økes fra en halv til tre-kvart prosent, varsler det på nytt om trange kommunebudsjetter og frustrerte lokal-politikere. Det sier kommunalpolitiske talsmann Ola T. Lånke i en kommentar til Regjeringens opplegg for kommuneøkonomien som ble lagt fram tirsdag.
-Fra utviklingen hittil i 1997 vet vi at den store lønnsøkningen fra i fjor slukte en betydelig del av de økte kommuneinntektene som mellompartiene forhandlet fram under salderingen. Det er forbausende at Regjeringen ikke tar dette med i beregningen denne gang. Dette, sammen med de økte utgiftene til eldreomsorgen, vil helt klart bidra til å gjøre livet surere i kommunene, sier Ola T. Lånke.
Lånke sier at forutsigbarhet har vært et nøkkelord i diskusjonen om inntektssystemet. -I dette ligger det et berettiget krav fra kommunene om å få klare signaler om de kommunale skatteørene allerede om våren. Det er å beklage at Regjeringen igjen desavouerer dette, og utsetter beslutningen til høstens budsjettbehandling. Evnen til å lære av fortiden er ikke Regjeringens sterkeste egenskap, sier Ola T. Lånke.
-Det er positivt at Regjeringen oppretter eget kriterium for psykisk utviklingshemmede, og at kommuner med ekstra tunge klienter vil få ekstra midler over en øremerket post. Samtidig er det positivt at Regjeringen vil sikre de kommunene som tapte på overgangen til nytt inntektssystem med en slags garanti, det vil si full kompensasjon for omleggingen. Det er imidlertid grunn til å følge denne utviklingen nøye, for med de rammer som det nå legges opp til, er det ikke sikkert at dette løftet vil holde, sier Ola T. Lånke.
