
15. september 2000
Frå leiar i KrF, Valgerd Svarstad Haugland
Kreativt forslag frå Sandmannutvalet
- Eg ser forslaga frå Sandmannutvalet som eit godt grunnlag for å koma fram til ei sjukelønsordning som både arbeidstakarar, arbeidsgjevarar og staten kan leva med. Alle som har augo opne ser at vi ikkje kan leva med den utviklinga vi har i dag. Veksten i utgiftene til både uføretrygd og sjukepengar er for stor, seier leiar i Kristeleg Folkeparti, Valgerd Svarstad Haugland.
- Det er grunn til å glede seg over at eit breitt fleirtal i utvalet har samla seg om felles konklusjonar, men det er trist at mellom anna fagrørsla ikkje er villig til å vurdere tiltak som inneber at og arbeidstakarar skal bidra med noko. I ei så stor og viktig sak må alle være villige til å ta ansvar.
Kristeleg Folkeparti vil ikkje ta stilling til det konkrete forslaget med 20 prosent redusert lønn dei første 16 fråværsdagane, men vi har alltid meint at og arbeidstakarane må bere litt av kostnaden ved sjukefråværet. I og med at ein får full lønn etter 16 dager vil ikkje forslaget føre til ei stor belastning på dei kronisk sjuke og langtidssjuke. Utvalet sitt forslag vil ikkje ramme arbeidstakarane som gruppe fordi folketrygdavgifta skal setjast ned. Arbeidsgjevarane får lågare lønnsutgifter ved korttids sjukefråvær, og Folketrygda får reduserte utgifter ved at arbeidsgjevarane tar noko av lønsansvaret ved lengre sjukefråvær.
- Det er og grunn til å merka seg at utvalet har gode forslag med tanke på uføretrygd og auka satsing på yrkesretta attføring i verksemdene. Ein stor del av dei som i dag er uføretrygda kunne jobba noko - eller noko meir- enn dei gjer i dag, om arbeidsplassen vart lagt til rette og ein fekk dei rette arbeidsoppgåvene.
KrF meiner det er viktig at arbeidsgjevarane tar eit større ansvar for å førebygge sjukefråvær. Innsatsen for eit godt arbeidsmiljø må aukast. For KrF er det viktig at ei endring i sjukelønsordninga sikrar lik handsaming av arbeidarar og funksjonærar.
- Utvalet sine forslag er eit interessant utgangspunkt for ein vidare debatt. Noko må gjerast for å få ned veksten i sjukefråværet, seier Valgerd Svarstad Haugland.
