
Dato: 01.11.05
Stortingsrepresentant Jan Arild Ellingsen
- Systemsvakhetene i justisvesenet må debatteres
- Dersom Nettavisens påstander om at en rekke kjente advokater har vist om en praksis med falske legeattester uten å si i fra stemmer, bør advokatforeningen og tilsynsnemnda for advokatvirksomhet ta opp denne problemstillingen på etisk grunnlag.
Det sier FrPs justispolitiske talsmann Jan Arild Ellingsen.
Han viser til at advokater har en viktig funksjon i rettspleien og er derfor avhengig av tillit.
- Dersom påstandene i Nettavisen er riktig, vil det svekke tilliten til den norske advokatstanden og rettsvesenet. Advokatforeningen bør derfor ta et initiativ til at det kommer frem i lyset hvor utbredt kunnskapen om dette blant advokatstanden har vært, oppfordrer Ellingsen, som er nestleder i Justiskomiteen.
- Dersom advokater har benyttet slike legeerklæringer, og visste at de var falske, bør de kunne miste advokatbevillingen, mener Ellingsen.
- Dette er i så fall et grovt tillitsbrudd blant aktørene i norsk rettsvesen og de spilleregler som gjelder der, slik kan man ikke ha det.
Ellingsen mener skandalene i norsk justisvesen som nå fremkommer, bør føre til en bred debatt og at flere etater og organisasjoner går gjennom sin virksomhet.
- Når man først får avslørt disse svakhetene i norsk justisvesen og rettspleie, er det viktig at man tør å ta debattene og ta tak i systemsvakheter, for å forebygge slike ting i fremtiden, sier Ellingsen, som påpeker at dette også gjelder aktører på andre områder i det norske samfunnet.
