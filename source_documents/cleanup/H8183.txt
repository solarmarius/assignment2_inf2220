
Dato: 5. mars 2003
Stortingsrepresentant John I. Alvheim (FrP)
Ekspressfart i Mehmet-saken
Etter anmodning fra FrPs stortingsgruppe har Stortingets presidentskap bestemt å innkalle til ekstraordinært møte i Odelstinget allerede tirsdag i neste uke. Da vil FrPs forslag om endringer i bioteknologiloven bli vedtatt oversendt sosialkomiteen for behandling, slik at saken snarest mulig kan avgjøres av Odelstinget - kanskje allerede torsdag i neste uke - dersom flertallet støtter det.
- Jeg er svært glad for at Stortingets presidentskap støttet vårt forslag om å innkalle til møte i Odelstinget allerede på tirsdag, sier stortingsrepresentant John I. Alvheim. som imidlertid innrømmer at han er litt skuffet over at Arbeiderpartiet ikke ville være sammen med oss om selve forslaget.
- Men jeg regner med at Aps stortingsgruppe vil stille seg positive til å få behandlet denne saken så fort som mulig med et resultat som kan gi Mehmet og hans foreldre nytt håp om behandling, sier Alvheim.
- Dersom Ap og SV støtter oss kan saken behandles og avgjøres i Odelstinget allerede torsdag i neste uke. Det ville gjøre livet lettere for denne familien som nå er utsatt for sterke belastninger både fysisk og psykisk, sier Alvheim som regner med at både SV og Ap vil bidra til å sørge for lovendringer som kan hjelpe Mehmet og hans familie.
