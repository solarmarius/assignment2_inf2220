
27. januar 2006
Stortingsrepresentant Ine Eriksen (H), Høyres Stortingsgruppe
- Gjønnes-utvalgets innstilling er et godt grunnlag for debatt.
Gjønnes-utvalgets innstilling er et godt grunnlag for den videre debatt om den fremtidige kirkeordning, sier stortingsrepresentant Ine Marie Eriksen (H), leder i kirke-, utdannings- og forskningskomiteen på Stortinget.
Gjønnes-utvalgets flertall - 18 av 20 medlemmer - anbefaler at dagens statskirkeordning oppheves, og at det etableres en ny kirkeordning for Den norske kirke. Et flertall av disse, 14 medlemmer, anbefaler at Den norske kirke organiseres som en lovbestemt folkekirke. Et mindretall av disse - 4 medlemmer - anbefaler at Den norske kirke får samme rettslige stilling som andre tros- og livssynssamfunn.
Høyre programfestet allerede i prinsipprogrammet fra 2000 at reformarbeidet i kirken bør føre frem til et skille mellom kirke og stat. Dette standpunktet ligger fast, og Gjønnes-utvalgets innstilling faller innenfor dette prinsipielle utgangspunktet. Innenfor dette prinsipielle synet, er det godt rom for å diskutere hvorledes skillet best kan skje og hvorledes man kan bidra til å sikre at Den norske kirke også i fremtiden skal være en "åpen og inkluderende folkekirke". Etter Høyres mening legger Gjønnes-utvalgets innstilling et godt grunnlag for en grundig og realistisk debatt om slike spørsmål.
Høyre sender i disse dager ut kirke/stat - spørsmålet til høring i partiorganisasjonen, og vi håper på verdifulle innspill i det videre arbeidet med saken. Målet er at man til slutt kommer frem til en mest mulig samlende løsning, som sikrer kirkens uavhengighet som trossamfunn samtidig som kirken kan komme enda nærmere den store delen av folket som er medlemmer av folkekirken.
