
5.5.2003
Småpartikontakt
Helge Myhre
PARTISTØTTEN TRENGER FORNYELSE
Stortinget behandler nå ny valglov for stortingsvalg. Foreløpig ligger det an til videreføring av nåværende ordning, kanskje med økt antall utjevningsmandater.
Valgkommisjonen av 1997 la i 2001 fram sin innstilling på ca. 600 A4-sider (NOU 20013), som har vært ute på høring. Viktige endringer som ikke nevnes i innstillingen, bør nå unngås av Stortinget.
I Regjeringens 2003-budsjett i oktober i fjor ble det foreslått full stans av all statsstøtte til partier med under 2.5% av stemmene på landsbasis, ca. 63.000, ved siste stortingsvalg.
Dette betød langsom kvelning av småpartiene, og var ikke foreslått i 2001-innstillingen, og hadde verken vært ute på høring eller debattert i NRK. Etter pressemelding fra fire av de største småpartiene trakk heldigvis Regjeringen forslaget i november.
Til høstens fylkestingsvalg har Stortinget vedtatt en ny alvorlig hindring for småpartiene, som verken er foreslått i 2001-innstillingen eller har vært debattert i media. Bare partier med minst 5.000 stemmer ved siste stortingsvalg, eller eventuelt minst 500 stemmer i ett fylke, får lov å stille liste ved høstens fylkestingsvalg. For Akershus betyr f.eks. dette at bare fire småpartier stiller fylkeslister. Til sammenligning stilte i 2001 ni småpartier liste i Akershus, ditto i Oslo var 16.
Nevnte sperrer på 500 og 5.000 stemmer ligner noe på den danske ordning, som i sine tre valg har økonomiske sperrer ved 100, 500 og 1.000 stemmer, mot nå null, null og ca. 63.000 stemmer her i Norge.
I mitt hefte "Småparti-aksjon ønskelig", utgitt i fjor vinter, foreslår jeg en forbedret utgave av den danske ordning ved ditto 50, 500 og 5.000 stemmer, bl.a. for å redusere antall småpartier.
Stortinget bør nå ta konsekvensen av den nye uferdige ordning for fylkestingsvalg, og endre de økonomiske sperregrenser til f.eks. null, 500 og 5.000 stemmer. Et slikt kompromiss bør kunne godtas både av store og små, og vil bety et langt bedre politisk demokrati.
Danskene har 2% sperre for tilleggsmandater ved riksvalg, mot 4% i Sverige og Norge. Dessuten har danskene i femti år hatt to faste plasser i Folketinget både for færøyinger og grønlendere. Dette og økonomiske sperrer er det full politisk enighet om i Danmark. Både svenskene og vi nordmenn bør tra lærdom av danskenes fine vern om minoriteter.
