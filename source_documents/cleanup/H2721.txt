
Onsdag 11.januar 1995
Partileder i KrF, Kjell Magne Bondevik:
KrF støttet ikke reduksjon i transporttilskuddet
-Kristelig Folkeparti har ikke støttet reduskjonen i transporttilskuddet. Regjeringen fikk flertall for å redusere tilskuddet med støtte fra Høyre og Fremskrittspartiet. Dette sier KrFs parlamentariske leder, Kjell Magne Bondevik, i en reaksjon på meldingen i NRK Dagsnytt i dag.
Fraktutjamningstilskuddet påvirker forholdet mellom drivstoffprisene i sentrale strøk og distriktene. Dette var en viktig årsak til at KrF, sammen med Sp og SV, gikk imot regjeringens forslag. Forslaget er også i tråd med KrFs standpunkt gjennom mange budsjettbehandlinger.
I KrFs alternative budsjett foreslo KrF å øke CO2-avgiften på bensin og mineralolje med 10 øre ut fra miljømessige hensyn. I budsjettforliket med Ap ved salderingen av budsjettet for 1995, gikk partiet inn for å øke bensinavgiften med 15 øre. Av hensyn til næringslivet ble mineraloljeavgiften holdt uendret.
