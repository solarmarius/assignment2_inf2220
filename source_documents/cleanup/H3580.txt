
18.02.99
Karin Andersen, boligpolitisk talskvinne i SV:
Sosialistisk Venstrepartis Pressetjeneste
Stortinget
Utfordrer til boligforlik for en milliard
- SV, sentrum og Arbeiderpartiet må sikre et flertall for en milliard til bolig i årets reviderte nasjonalbudsjett. Unge og vanskeligstilte får store problemer med å etablere seg hvis ikke denne utfordringen blir tatt på alvor, sier Karin Andersen, boligpolitisk talskvinne i SV.
- Tilskuddsprosenten må opp på minst 50%, og dette gir minimum 3000 boliger hvert år fram til 2004. Dette løftet vil koste en milliard hvert år. Uten en slik satsning blir Norge det kaldeste og hardeste landet for unge og vanskeligstilte å etablere seg i, og forskjellene øker. Hvis Høyre og Fremskrittspartiet får lede regjeringen i sin retning, fører dette til at flere blir uten tak over hodet.
- Norge bruker færre midler på boliger for unge og vanskeligstilte enn noe annet nordisk land. Norge mangler i dag leieboliger. I dag er bare 4% av boligmassen sosiale boliger. Gjennomsnittet i EU er 18%
- Bygg- og anleggssektoren trenger langsiktige oppdrag, og en boligsatsing vil stabilisere arbeidsmarkedet også, avslutter Karin Andersen.
