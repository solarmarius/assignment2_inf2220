
10.12.2004
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen om Regjeringens forslag til pensjonsreform:
- Urettferdig tidligpensjon og dårlig kvinneprofil
- Regjeringens forslag til pensjonsreform er urettferdig og har dårlig kvinneprofil. Det er urimelig at sliterne i arbeidslivet ikke får en mulighet til å gå av med en anstendig tidligpensjon. Regjeringens forslag innebærer at mange av de som går av tidlig, får svært lave ytelser, lavere enn minstepensjon. Det er skuffende, sier Arbeiderpartiets sosialpolitiske talsmann Bjarne Håkon Hanssen.
- Det er også skuffende at Regjeringen ikke gir klart svar til over en halv million arbeidstakere som i dag står uten tjenestepensjon. Dette gir også en dårlig kvinneprofil. Regjeringen skaper i tillegg stor usikkerhet for alle som har offentlig tjenestepensjon, sier Hanssen.
- For Arbeiderpartiet er det avgjørende å få på plass en god tjenestepensjon for alle og en tidligpensjon som er til å leve av. Vi vil nå studere hele meldingen fra Regjeringen nøye og jobbe videre med forbedringer, sier Hanssen. Han opplyser at Arbeiderpartiets programkomite vil legge fram hovedlinjene i sitt pensjonsforslag torsdag 16. desember.
Hanssen understreker at det er fullt mulig å vedta tjenestepensjon for alle fra 1. januar 2006, uavhengig av prosessen rundt et helhetlig pensjonsforlik.
- Arbeiderpartiet er beredt til å delta i et bredt pensjonsforlik, men det betinger at vi får på plass et godt og sosialt rettferdig system. Vi kan ikke gå med på et urettferdig opplegg som slår dårlig ut for kvinner og lavtlønte, sier Hanssen.
