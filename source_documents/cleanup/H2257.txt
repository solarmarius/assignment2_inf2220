
Kjell Magne Bondevik:
Meningsløs Høyre-prioritering av
omsorg for sjuke og gamle!
torsdag 19. august
- Det er meningsløst av Høyre å prioritere årlige skattelettelser framfor å sette kommunene i stand til å ta seg skikkelig av pleietrengende eldre og sjuke. KrF vil prioritere omvendt: Forbedring av eldreomsorg og helsevesen framfor stadig mer penger i lommebøkene til de friske og arbeidsføre.
Det var Kristelig Folkepartis leder, Kjell Magne Bondevik, som sa dette på en pressekonferanse i Skien torsdag i en kommentar til Høyres regjeringsprogram. Her lover Høyre årlige lettelser i skattenivået, mens kommunene ikke skal få vekst i sine tilskudd.
Mange kommuner sliter med for lite midler til å gi skikkelige tilbud til syke og pleietrengende eldre. Det er mangel på plasser på alders- og sykehjem, og fortsatt er det mange som ikke får enerom. Det er lange helsekøer og mangel på omsorgstilbud.
Gjennom skattereformen ble det gitt flere milliarder i skattelette, og marginalskatten ble senket. Det er derfor ikke her det største behovet nå foreligger.
Nå må vi sørge for å bedre eldreomsorgen og helsetjenesten. Da må kommunene bli satt i stand til det. Høyre prioriterer feil, sa Bondevik.
