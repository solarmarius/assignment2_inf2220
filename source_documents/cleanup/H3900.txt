
9.6.2000
Magnhild Meltveit Kleppa,
Pressemelding fra
ARBEIDERPARTIET OG HØGRE SAMAN OM KNAPPE RAMMER TIL SKULE OG OMSORG NESTE ÅR
Høgre sikrar fleirtal på Stortinget for Regjeringa sitt forslag til kor mykje pengar kommunar og fylkeskommunar skal få neste år til å drive mellom anna barnehagar, skular og eldreomsorg. Det er overraskande at Arbeiderpartiet går til Høgre for å få støtte. Tradisjonelt er det Arbeiderpartiet og Sentrumspartia som har stått saman for å sikre det offentlege velferdstilbodet, seier Magnhild Meltveit Kleppa, Senterpartiet sin representant i kommunalkomiteen på Stortinget.
Senterpartiet har foreslått å auke inntektene til kommunar og fylkeskommunar med 5 milliardar kroner neste år. I tillegg vil Senterpartiet slette deler av kommunane si gjeld og ber Regjeringa utreie korleis dette kan skje på ein god måte. Meltveit Kleppa strekar under at ordningane må vere rettferdige slik at dei kommunar og fylkeskommunar som har utvist god økonomistyring, eller som står framfor store investeringar, og vil få sin rettmessige del av ei slik handsrekking frå staten.
Senterpartiet går mot gradvis å fjerne tapskompensasjonsordninga frå 2002. Regjeringa sitt forslag kan få dramatiske følgjer for ei rekkje små distriktskommunar. Senterpartiet vil fyrst ha ei grundig evaluering av endringane i inntektssystemet, og ei styrking av bosettingskriteria. -Forslaget frå Regjeringa om å kompensere bortfallet av tapskompensasjonen med å gi tilskott frå det ordinære skjønnet til dei kommunane som vert ramma, styrkar argumentet om endringar i inntektssystemet må skje før tapskompensasjonen vert fjerna, seier Meltveit Kleppa.
Senterpartiet meiner at heller ikkje dei ekstra kostnadene som storbyane har, ikkje minst for å møte store utfordringar innen sosialomsorg, psykiatri og rusmiddelmisbruk vert fanga godt nok opp av kriteria i inntektssystemet. Partiet ber derfor om at Regjeringa ser nærare på korleis desse ekstra kostnadene som storbyane har, kan fangast opp.
Senterpartiet er nøgd med at Regjeringa fører vidare Sentrumsregjeringa sitt arbeid med å leggja øyremerka tilskott inn i ramma. Senterpartiet er svært lei for at det er fleirtal i komiteen for å ta bort tilskottet til Kulturbåten Innvik og tilskottet til Mobil bibiliotekteneste og biblioteklokaler. Tilskott til Aksjon Jærvassdraget og til landsliner i vidaregåande skule vert det heldigvis fleirtal for å behalde, seier Kleppa.
