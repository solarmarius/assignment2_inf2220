
9.9.2005
Trude Malthe Thomassen, Miljøpartiet De Grønne
Internasjonale valgobservatører til stortingsvalget
Miljøpartiet De Grønne er svært tilfredse med at det er kommet internasjonale valgobservatører til Norge for å overvåke stortingsvalget.
Som et lite parti med begrensede økonomiske ressurser har vi ikke problemer med å se svakheter ved vårt demokrati, svakheter som vil ha større muligheter for å kunne rettes opp etter en påpekning fra de internasjonale observatørene.
Vi ber de internasjonale valgobservatørene spesielt være oppmerksom på den manglende reelle minimumsfinansiering av registrerte partier som fratar dem mulighetene til å få fram informasjon til velgerne.
Vi ber også om oppmerksomhet omkring manglende lovfestet rett til gratis adgang til media som fører til at stemmer blir "kjøpt" av partier med spesielle sponsorer. Dette ikke er i samsvar med internasjonal akseptabel standard slik det er definert og praktisert for eksempel av Organisasjonen for Samarbeid og Sikkerhet i Europa når de organiserer valg på Balkan.
Vi forventer at observatørene ser nærmere på valgloven og måten valgkampen føres på, herunder
1. systemet med forhåndsstemmer,
2. finansiering og
3. valginformasjon,
4. tilgjengeligheten til stemmegiving og
5. stemmesedler,
6. valgkampanjer og
7. åpenheten om finansieringen av disse,
8. foruten selvsagt stemmetellingen.
Tatt i betraktning de siste dagers oppslag om manglende stemmesedler i Os kommune i Hordaland og ordførerens uttalelse om at "det i enkelte tilfeller kan være tomt for stemmesedler i stemmelokalene når velgerne kommer", ber vi om spesiell årvåkenhet overfor en slik alvorlig mangel, og lettvint omgang med demokratiet.
Valgekspert Tigran Karapetyan første kommentar til den norske valgloven var at "Den norske valgloven mangler en rekke sikkerhetsgarderinger som er vanlige i valglover i andre land der jeg har observert. Inntrykket jeg har fra folk jeg har møtt i Norge er likevel at dette systemet fungerer bra her." De siste dagers hendelser tyder på at den norske befolkning har en tillit til systemet som det ikke er grunnlag for.
Trude Malthe Thomassen
nasjonal talsperson
Miljøpartiet De Grønne
