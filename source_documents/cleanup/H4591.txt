
13. august 1999
Haakon Blankenborg
- Norge bør sende ambassadør til Beograd
Kommentar frå Haakon Blankenborg, leiar av Stortingets utanrikskomite, fredag 13. august 1999:
Det vil vere tenleg for Norge om også vi får ein ambassadør på plass i Jugoslavia. Regjeringa bør derfor finne ein utveg slik at denne saka blir løyst.
Vi kjenner førebels denne saka berre frå uttaler og kommentarer i norske medier. Der går det fram at Norge har bestemt seg for ikkje å sende ny ambassadør til Jugoslavia så lenge Milosevic sit med makta. Det er Regjeringa som bestemmer i saker som dette. Regjeringa har ikkje rådført seg med Stortinget om denne avgjerda.
Eg håpar likevel at Regjeringa finn fram til ei løysing som gjer at også Norge blir representert med ein ambassadør i Beograd. Helst burde ein sleppe å få den nye ambassadøren godkjend av Milosovic. Slik det er nå, så er det likevel ingen veg forbi dersom vi ønskjer ein ambassadør på plass.
Det at den nye ambassadøren leverer dokumenta sine til Milosevic betyr ikkje ei godkjenning av han, politikken han har stått for eller står for. Vi har også fått godkjenning for våre utsendingar av andre statsleiarar med mykje blod på hendene og udemokratiske regimer. Dei er rett nok ikkje tiltala for krigsbrotsverk slik som Milosevic. Dette er ein vesentleg skilnad, men den bør ikkje vere avgjerande i denne samanhengen.
