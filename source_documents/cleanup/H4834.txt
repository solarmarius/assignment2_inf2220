
28. februar 2001
Berit Brørby
Flyktninger - angår de oss?
Hei,
Det er over 20 millioner mennesker på flukt. Mer enn halvparten av dem har krysset en landegrense og regnes som flyktning i henhold til FNs flyktningekonvensjon. Dette angår også oss.
Kommunalkomiteen i Stortinget arbeider for tiden med en Stortingsmelding om en bred gjennomgang av hele asyl- og innvandringspolitikken, fremmet av Stoltenberg-regjeringen. Norges fremtidige asyl- og flyktningpolitikk vil med bakgrunn i denne meldingen bli behandlet av Stortinget i plenum i løpet av våren. Det ser vi frem til.
Alle asylsøkere som kommer til Norge og trenger beskyttelse fra forfølgelse, skal få det. Når behovet for beskyttelse opphører er tilbakevending til hjemlandet den beste løsningen. Erfaringene viser at det vil bli en stadig viktigere oppgave i flyktning- og asylpolitikken å utvikle gode og trygge tilbakevendingsprosjekter, slik vi nå står foran i forhold til flyktninger fra Kosovo.
Arbeiderpartiet har som mål å fremme integrering og bekjempe diskriminering og rasisme. Vår politikk tar utgangspunkt i at alle mennesker er like mye verd, og at alle skal ha de samme rettigheter. Kulturelt mangfold er berikende for fellesskapet. Vi vil derfor arbeide aktivt for å styrke toleransen, åpenheten og forståelsen mellom nordmenn og minoriteter bosatt i Norge, og utjevne forskjeller i levekår mellom alle mennesker.
En god integreringspolitikk og politisk vilje er viktige forutsetninger for å nå dette målet. Velferdssamfunnets tjenester og tilbud må omfatte alle, formelt og reelt. I dag får innvandrere tilbud om norskopplæring når de kommer til landet, men det er frivillig om de vil gå på kurs. Arbeiderpartiet vil styrke norskopplæringen. Dette gjør vi fordi vi vet at gode norskkunnskaper er svært viktig for deltakelse i samfunnet. Norskopplæringen skal være en individuell rettighet, og det skal bli obligatorisk å delta. Norskopplæringen må tilrettelegges i kombinasjon med barnepass.
Gode norskkunnskaper er helt avgjørende for at innvandrere skal få innpass på arbeidsmarkedet. Den registrert arbeidsledighet blant ikke-vestlige innvandrere er to til tre ganger høyere enn blant hele befolkningen. Vi har sagt at "Arbeid til alle er jobb nr 1". Det er det fremdeles. Derfor mener Arbeiderpartiet at språkopplæring, arbeidstrening og formidling skal skje parallelt. I tillegg må det bli lettere å få godkjent utenlandsk kompetanse og utdanning. Dersom vi mener at mangfold beriker fellesskapet, må vi aktivt søke å inkludere alle grupper i samfunnet vårt.
Arbeiderpartiet ønsker å bevare den offentlige velferdsstaten; vi skal tilby enda bedre tjenester og vi skal sørge for enda bedre kvalitet. Vi vil ha verdens beste velferdssamfunn. Til dette trenger vi arbeidskraft. Vi må mobilisere den arbeidskraftreserven vi har i landet og vi må sørge for å ha gode virkemidler for å få arbeidsledige ut i jobb. Ett annet virkemiddel som diskuteres er økt arbeidsinnvandring. Kommunalkomiteen i Stortinget arrangerte nylig en åpne høring om arbeidsinnvandring. Komiteen fikk presentert fremtidsvisjoner og virkemidler for å få optimalt med arbeidskraft i de sektorene som trenger det mest fremover. Høringen ga oss en bred plattform for det videre arbeidet med spørsmålet om arbeidsinnvandring. Dette er et vanskelig politisk spørsmål, som har mange sider. Det var med rimelig stor grad av sjokk og forfjamselse komiteen ble vitne til KrFs fokus i saken, da Anita Apelthun Sæle benyttet sitt første spørsmålet til å spørre om abortlovens betydning for mangel på arbeidskraft! Logikken er den at dersom vi ikke hadde hatt selvbestemt abort i Norge, ville vi fått mer arbeidskraft i årene fremover - og da særlig hvis kvinnene fødte guttebarn - for menn har et annet arbeidsmønster enn kvinner. For meg er det helt utidig å trekke fram abortspørsmålet i en debatt om arbeidskraft. Men hva slags familiepolitikk partiene forfekter, har derimot avgjørende betydning for tilgangen på arbeidskraft. Arbeiderpartiet legger til rette for at kvinner og menn kan kombinere familieliv med yrkesdeltakelse, bl.a. gjennom å tilby gode permisjonsordninger, trygge barnehager og et godt skoletilbud. Og småbarnsforeldre ønsker å kombinere jobb og familie. KrFs bidrag er vel snarere å betale småbarnsmødre for ikke å delta i yrkeslivet, dersom jeg forstår dem rett? Dette er etter min mening politikk som har gått ut på dato.
