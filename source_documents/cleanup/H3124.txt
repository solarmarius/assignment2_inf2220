
Onsdag 7. juli
Utfordrer ferie-Norge til å tenke over sine drikkevaner
-Sommeren skal være en glad del av året for hele familien. Spesielt vi som er foreldre bør tenke gjennom i hvilke situasjoner det passer seg å drikke alkohol og når vi bør la være. Av og til blir ikke sommerferien så hyggelig som den kunne ha blitt for barna. Dette skyldes ofte at alkoholinntaket hos de voksne ikke er tilpasset den situasjonen en befinner seg i, uttaler Odd Anders With, 2. nestleder i KrF.
-Mange mener at alkoholfri vin ikke er noe reelt alternativ fordi de tror den er for dårlig. Det har nå kommet en del alkoholfrie viner som faktisk er ganske gode. Kristelig Folkeparti ønsker å bidra til markedsføring og kunnskap om alkoholfrie viner, sier With. Nestelederen hadde selv invitert med Vinmonopolet på pressekonferansen for at de skulle få informere om sitt tilbud av alkoholfrie viner.
Både tilbudet og kunnskapen om disse vinene er for dårlig, mener With. Han peker på at utvalget av alkoholfri vin faktisk har utviklet seg ganske mye de siste årene:
-Nå kan man få viner som er gode alternativer i de situasjonene hvor en ikke synes det passer med alkohol, sier han.
With mener også at serveringssteder må bli flinkere til å tilby gode alkoholfrie alternativer. I dag er tilbudet i restaurantene alt for dårlig. Hvis man overhodet har noe alkoholfritt alternativ, er dette ofte en dårlig vin.
-Nå i sommerferien ser vi dessverre også mange ulykker som kunne vært unngått med en mer fornuftig alkoholbruk. Spesielt bruk av alkohol i samband med trafikk og båt er en farlig kobling. Statistikken viser at 1/3 av de drepte og alvorlig skadde i trafikken er påvirket av alkohol. Til sjøs er alkohol med i bildet i halvparten av ulykkene, sier With.
