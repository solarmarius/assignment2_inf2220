
søndag 14. februar 1999 18:38:26
IT-SENTER UTEN KONTANTSTØTTE TIL FRED. OLSEN
Uttalelse vedtatt på årsmøtet i Akershus Venstre 13. og 14. februar
Akershus Venstre støtter visjonen om et IT-senter på Fornebu, men tar avstand fra Arbeiderpartiets og Fremskrittspartiets forslag om å selge statens eiendommer på Fornebu uten konkurranse og under markedspris.
Dette vil i praksis være en statlig gavepakke av milliardverdi til Fred Olsen.og IT Fornebu As og forsterke inntrykket av at dette er resultat av en avtale mellom Arbeiderpartiet, LO og noen av landets rikeste kapitalister.
Akershus Venstre viser til at Regjeringen har lagt fram et opplegg for IT-senteret på Fornebu der staten beholder deler av Terminalbygget for at universitetene kan etablere utdannings- og forskningsvirksomhet der. Staten vil også sørge for at det etableres funksjoner for hjelp til nystartede bedrifter.
Akershus Venstre vil sterkt advare mot konsekvensene av AP/Frp-forslaget om å la en investor få kontroll over utdanningsvirksomheten på Fornebu. Det vil legge grunnlaget for en privatisering av høyere utdanning som Venstre ikke kan akseptere.
Akershus Venstre støtter videre Regjeringens forslag om å selge statens øvrige næringsarealer på Fornebu i åpen konkurranse mellom investorer som vil etablere IT-basert næringsvirksomhet der. Akershus Venstre tar også avstand fra alle forslag om å ekspropriere Oslo kommunes eiendommer eller overprøve Bærum kommunes reguleringsarbeid.
Det er viktig at Fornebu-utbyggingen ikke blir for omfattende. Venstre støtter derfor Bærum kommunes opplegg med å begrense utbyggingen til 5000 boliger og 15000 arbeidsplasser. Legges det ikke begrensninger på utbyggingen, vil et IT-senter også kunne ødelegge for andre kompetanse- og forskningsmilljøer i Akershus, så som Kjeller og Ås. Det vil ødelegge for Akershus som kunnskapsfylke.
Akershus Venstre oppfordrer Stortinget til å ikke forhaste seg i denne saken. Det vil være uforsvarlig å ta alle beslutninger før bl.a. konsekvensutredningen for samferdsel er ferdig.
