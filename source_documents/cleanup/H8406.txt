
Dato: 28.05.04
Stortingsrepresentant Per Sandberg (FrP)
- Politisk overgrep mot barn i asylmottak
- Det er et direkte politisk overgrep mot barn i asylmottak når medier og enkelte stortingsrepresentanter har gitt beskjed om at de nærmest har fått kollektivt amnesti til å bli i landet, sier FrPs innvandringspolitiske talsmann Per Sandberg.
Per Sandberg, som også er nestleder i Kommunalkomiteen, er meget indignert over den fremstilling som enkelte medier og stortingsrepresentanter gir etter den enstemmige innstillingen kommunalkomiteen avga torsdag 27. mai, vedrørende situasjonen for barn som har vært i asylmottak over 3 år.
- At det nå gis inntrykk av at alle disse barna, samt deres familier, nærmest skal gis amnesti, er å tegne et fullstendig vrengebilde av hva som er den faktiske situasjonen i innstillingen. At noen kan være så kyniske å gi disse barna/familiene slike forhåpninger, ja det er jo nesten like ille som det faktum at de har bodd i mottak i flere år. De som måtte ha de største interessene for å la disse familiene bli i Norge har gjennom sine tolkninger, faktisk påført saken stor skade, fremholder Sandberg
- Intet amnesti
- FrP har i alle fall på ingen måte gitt noe amnesti, eller fritt gitt Regjeringen åpning for muligheten til å gi alle disse barna opphold. Vi har kun gitt statsråd Erna Solberg medhold i å prioritere behandlingen av disse sakene, rett og slett for å få frem en endelig avklaring, utsendelse eller opphold. Dette er selvfølgelig for å prøve å reparere de skader flertallet i det politiske miljøet har påført disse menneskene med sin naive/ubesluttsomme innvandringspolitikk, sier Sandberg.
Krever avklaring
Sandberg vil oppfordre, nesten kreve at både presse/media, og Kommunalkomiteens medlemmer avklarer disse forholdene.
- Det politiske miljø kan ikke være bekjent av å gi slike forhåpninger til barn og foreldre som allerede har levd i det uvisse på grunn av sendrektighet fra alle partier foruten FrP.
Denne saken vil derfor bli tatt opp på førstkommende komitémøte, avslutter Sandberg.
