
Pressemelding 20. oktober 1995
Stortingsrepresentant Are Næss (KrF):
Kunnskap og holdninger fremfor enkle løsninger
-Andre partiers ukloke holdninger til Fremskrittspartiet, og dette partiets enkle budskap i valgkampen var hovedårsakene til Frps framgang ved valget. Det kan ikke være tvil om at den blandingen av aggresivitet, nedlatenhet og avsky som Frp ble - og blir - møtt med fra andre partier, ga Carl I Hagen en ufortjent martyrglorie. Dette sa stortingsrepresentant Are Næss, KrF, på en valgfest i Stokke i Vestfold 20. oktober.
Kristelig Folkeparti gikk til valg på mottoet «Bygg varmere samfunn med kristne verdier».
-Vi gjorde et godt valg og fikk totalt sett en fremgang som vi ikke skal forakte. Men heller ikke KrF er perfekte. Også vi burde ha taklet Frp bedre. Fremskrittspartiet gikk imidlertid ikke bare frem på grunn av andres feil, men også ut fra eget budskap. Frp forsto å spille på en reell innvandrerfrykt som vi gjør klokt i å merke oss er mer utbredt i det norske samfunnet enn vi kanskje tidligere har trodd. Og Hagen er en mester i å formulere enkle løsninger på kompliserte problemer. Men hva så hvis løsningen ikke er så enkel som den ble fremstilt? De enkle løsningene finnes sjelden. Vi må derfor ofte i steden formidle kunnskap og holdninger, sa Næss.
KrF-representanten mener valgkampen blant annet var med å bygge opp under sammenhengen mellom frykt for vold og frykt for fremmede.
-Realiteten er imidlertid at fastboende utlendinger i Norge generelt er underrepresentert innen kriminalitet. Dette gjelder spesielt innvandrerkvinnene, sa Næss.
KrFs stortingsrepresentant tok også opp den parlamentariske situasjonen.
-Situasjonen i Stortinget er uklar med hensyn til samarbeid om statsbudsjettet. For Kristelig Folkeparti er det nærliggende å samarbeide i sentrum, både når det gjelder budsjettsamarbeid og forsøk på å danne et styringsdyktig alternativ. Skal dette gå, må vi fylle sentrumsbegrepet med virkelig innhold. Samtidig vil vi også de to neste årene oppleve mange tildels merkelige konstelasjoner i enkeltsaker, for eksempel når KrF og RV står alene sammen om alkoholpolitiske forslag. Det bekymrer meg egentlig ikke at RV kan være enig med KrF. Heller ikke får jeg panikk om Frp skulle stemme sammen med oss. Det går an å ha en klar avstand til en politikk uten at man dermed må oppføre seg provoserende overfor folk en er uenig med, sa stortingsrepresentant Are Næss fra Kristelig Folkeparti. (KrF-Press/MMH)
