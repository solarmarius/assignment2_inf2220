
10.09.2005
Ap
Arbeiderpartiet krever offentliggjøring
Dagsavisen avslør i dag at en OECD-rapport er sterk kritisk til regjeringens skole- og familiepolitikk. Regjeringen har lagt lokk på saken og hevder at rapporten ikke eksisterer.
- Hvis påstandene i Dagsavisen medfører riktighet, er dette meget kritikkverdig. Skal vi utvikle skolen, må vi ha full åpenhet. Vi krever at innholdet i rapporten offentliggjøres i dag, slik at partiene får drøftet innholdet under partilederdebatten i kveld, sier Arbeiderpartiets Trond Giske.
Rapporten slakter regjeringens kontantstøtte, den uttaler seg svært kritisk til de nasjonale prøvene og den hevder - stikk i strid med regjeringens påstand - at norske elevers ferdigheter slett ikke er så dårlige som antatt.
- Regjeringen har tidligere brukt OECD-rapporter for å styrke egne argumenter. Hvis departementets hemmelighold skyldes at de ikke liker funnene denne gangen, er statsråd Kristin Clemet med på å svekke den politiske debatten, sier Giske.
Dagsavisen har vært i kontakt med både statsråd Kristin Clemet og statssekretær Helge Ole Bergesen. Begge hevder at rapporten fra OECD ikke har kommet til departementet. I følge departementets egne postlister ble rapporten mottatt 5. juni i år.
- Jeg er mildt sagt overrasket over Regjeringens handlemåte. Det har tydeligvis vært viktigere å beskytte egne argumenter, enn å utvikle den norske skolen, avslutter Giske.
