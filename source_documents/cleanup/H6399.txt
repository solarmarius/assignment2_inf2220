
27.11.02
Stortingsrep. Morten Lund, (Sp)
OPPDRETTSNÆRINGENE ER BLITT SALDERINGSPOST
Regjeringen og Fremskrittspartiet har blitt enige om neste års budsjett. For å få endene til å møtes er det bestemt at det i 2003 skal deles ut 50 nye konsesjoner for laks og ørret og kreve inn 240 millioner kroner i vederlag til statskassa. Det er vanskelig å se at det er foretatt utredninger og vurderinger om hvorvidt en slik økning i kapasiteten er bra for næringa. Det er mye som tyder på at det bare er hensynet til budsjettbalansen som har fått avgjøre.
Tidligere i år har det vært mye styr om de 50 konsesjonene som fiskeriminister Gregusson ville selge for 30 millioner pr. stk.. I Plaza-forliket om 2001-budsjettet ble det bestemt at Staten skal skulle ha et slikt vederlag som senere er redusert til maks. 5 mill.kr. Inntektene av disse konsesjonene har vært med og berget budsjettbalansen i to år, men uenigheten om vern av vill-laksen har ført til at ingen er utdelt.
Det er mye som tyder på at økt volumvekst ved hjelp av nye konsesjoner ikke bør være satsingsområdet akkurat nå. I alle fall må dette vurderes nøye sammen med de som er i næringa og med andre representanter for kysten. Folket på kysten kan umulig være tjent med fortsatt overproduksjon for di aktører med kapitaltilgang får vokse på bekostning av de med lokal tilhørighet og god kompetanse.
Bondeviks budsjett-problemer har rammet de marine næringer også på annet vis. Satsinga på forskning innafor nye arter og nye produkter er langt fra det som er lovet. Fiskerinæringa ble av Stortinget pålagt en forskningsavgift som nå gir 100 millioner i året. Staten har ikke fulgt opp. Senterpartiet har derfor plusset på i 132 millioner til marin forskning i tillegg til betydelige økninger til SND. Bondevik fjernet ved siste budsjettavtale alle midler til Fiskerinæringens kompetansesenter som arbeider for god rekruttering til fiskeri og havbruk. Både Regjeringen og Fremskrittspartiet begrunner dette og lignende kutt med at de vil ha en næringsnøytral næringspolitikk.
Senterpartiet vil satse mest der vi har særlig gode vilkår og der vi er sterke fra før. Vi mener Staten nå må bidra mer både for å sikre og skape arbeidsplasser slik at folk kan bo i hele landet. Da må vi satse mer på både de marine og maritime næringene. Ensidig fokus på lågere skatt til de som gjør det godt, vil på sikt gjøre oss fattigere.
