
Dato: 9. mars 2005
Formann i FrP, Carl I. Hagen
- UDIs Krekar-vedtak er en vits
- UDIs vedtak om å sende mulla Krekar ut av landet blir en vits dersom Regjeringen ikke tar affære, sier Carl I. Hagen, som mener Krekar må sendes ut før den bebudede rettssaken begynner.
Carl I. Hagen sier han ikke har tiltro til at verken Utlendingsdirektoratet (UDI) eller Regjeringen vil sende mulla Krekar ut av landet. - Erfaringene i denne saken er at de har langt større respekt for internasjonale konvensjoner enn det norske samfunnets sikkerhet, mener Hagen.
Hagen viser til at det på samme tid i fjor var likelydende oppslag i mediene om at både UDI og Kommunal- og regionaldepartementet ville sende Krekar ut av landet. - Men jeg konstaterer at mannen fortsatt er i landet.
- Dersom det virkelig var vilje til å få Krekar ut av landet kunne Erna Solberg enkelt ha bedt UDI om å prioritere ankesaken fra Krekar, slik at han ikke gjennom den kunne trenere det uheldige oppholdet sitt her i landet, sier Hagen.
Han ønsker at Krekar uansett hvilke trusler han måtte utsettes for i Irak, skal sendes ut av landet i påvente av den bebudede rettssaken. - Sikkerheten til det norske folk og ikke minst tungtveiende innvandringspolitiske hensyn taler for at Norge bør se bort fra de konvensjonene som pålegger oss å sikre at ikke et eneste hår krummes på Krekars hode. Her er det ingen tvil om hva som er viktigst, poengterer Hagen.
- At Krekar fortsatt er i landet er uansett fremfor alt et bevis på at regjeringen fortsatt håndterer den norske innvandringspolitikken snillistisk, avslutter Hagen.
