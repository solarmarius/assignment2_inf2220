
24.oktober 2001
Landbrukspolitisk talsmann, Øystein Hedstrøm (FrP)
LANDBRUKSMINISTEREN INNLEDER KONFRONTASJONSLINJE MOT FRP
- Det er uklokt av statsråd Sponheim å avvise et samarbeid med Fremskrittspartiet om landbrukspolitikken uten i det hele tatt å ha forsøkt, sier landbrukspolitisk talsmann og nestleder i stortingets næringskomité, Øystein Hedstrøm.
Han som minner om at samarbeidsregjeringen er en mindretallsregjering som antas å være avhengig av FrP for å få etablert et flertall i Stortinget for neste års budsjett.
- Bondevik II regjeringen kan ikke utelukke at Fremskrittspartiet vil stille krav om gjennomslag for saker innenfor landbrukssektoren for å gi støtte. Derfor er det uklokt å stenge døren før forhandlingene om budsjettet er startet, sier Hedstrøm.
- Regjeringens tiltredelseserklæring gir et løfte om at forskjellene i matvareprisene i forhold til nabolandene skal reduseres. Det burde være et godt utgangspunkt for en diskusjon om hvordan man skal få til en mer effektiv og rasjonell landbruksproduksjon som kan innfri et felles mål om lavere matvarepriser, fremholder Øystein Hedstrøm.
