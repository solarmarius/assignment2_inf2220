
Søndag 13. juni 1993
KrF-leder Kjell Magne Bondevik om Revidert Nasjonalbudsjett:
LØFTEBRUDD FRA AP
GA FORHANDLINGSBRUDD FRA KrF
Når Arbeiderpartiet brøt sitt løfte om å legge fram forslag for å få slutt på den urettferdige forskjellsbehandlingen mellom gifte og samboende pensjonister i Revidert Nasjonalbudsjett, brøt Kristelig Folkeparti forhandlingene for å skaffe et flertall for dette. Det sier lederen i Kristelig Folkeparti, Kjell Magne Bondevik. Han minner om at Arbeiderpartiets finansfraksjon var med i den flertallet som i innstillingen til statsbudsjett for 1993 påla regjeringen å legge fram slike forslag i Revidert Nasjonalbudsjett.
-Det har ikke manglet på verbal enighet med KrF fra Arbeiderpartiets side i denne saken. Foran kommue- og fylkestings-valget i 1991 sa statsministeren at forskjellen i pensjons-utbetalinger for gifte og samboende pensjonister, er en urimelighet som må rettes opp. Likevel ser vi gang på gang at Arbeiderpartiet ikke gjør noe med denne saken. Forslaget om å øke særfradraget for enslige betyr i praksis ingenting når det gjelder å fjerne den urettferdige forskjellen mellom disse to gruppene, en forskjell som utgj¢r nærmere 20.000 kroner i året, sier Kjell Magne Bondevik.
-Fra KrFs side var det et hovedkrav ved forhandlingene om Revidert Nasjonalbudsjett at det skjedde noe med dette. Vi ville ikke finne oss i at Arbeiderpartiet ikke ville gjøre noe med saken, til tross for de løfter partiet tidligere har gitt, og det var årsaken til bruddet i budsjettforhandlingene, sier Kjell Magne Bondevik.
KrF-lederen sier han er glad for at 2. pinsedag ikke blir fjernet som fridag, men er skuffet over at ikke stortings-flertallet kunne samle seg om å fjerne den ekstra feriedagen "Gro-dagen".
-Det ville det vært flertall for om Senterpartiet hadde gått inn for det, sier Kjell Magne Bondevik til slutt.
