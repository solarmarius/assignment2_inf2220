
Mandag 9.januar 1995
Stortingsrepresentantane Jon Lilletun og Solveig Sollie, KrF:
Ungdomsgarantien må gjelde opp til 25 år
-Kristelig Folkeparti støttar forslaget om å utvide ungdomsgarantien til også å gjelde ungdom mellom 20 og 25 år. Det er viktig at ungdom i denne aldersgruppa opplever at samfunnet har bruk for ressursane deira. Dette seier Jon Lilletun (KrF), komiteleiar i Stortingets Kyrkje-, undervisnings- og forskingskomite, og Solveig Sollie, parlamentarisk nestleiar i KrF.
Dermed har AUF-leiar Trond Giske Kristeleg Folkeparti med seg når han idag ber om støtte frå Aps sentralstyre for ei utviding av ungdomsgarantien.
Ordninga med ungdomsgarantien som no gjeld, inneber at alle under 20 år har krav på skule- eller arbeidsplass dersom dei går ledige i meir enn seks månader.
-Ei utviding av denne ordninga er samfunnsøkonomisk lønsam. Lediggang er årsak til mange sosiale problem, problem vi må arbeide for å bli kvitt. Dessutan er det viktig at unge menneske opplever at samfunnet har bruk for dei. Dette gjeld både i førebuing til arbeidslivet gjennom utdanning, og i det å få ein samfunnsnyttig jobb, seier Jon Lilletun og Solveig Sollie.
For Kristeleg Folkeparti har ungdom under 25 år utan studieplass eller arbeid lenge vore eit høgt prioritert område. Eit resultat av dette er dei 1000 nye studieplassane KrF fekk gjennomslag for under budsjetthandsaminga i Stortinget i fjor haust. Partiet vurderar no om det behov for fleire plassar utover dette.
Under budsjetthandsaminga foreslo KrF også at arbeidsgjevaravgifta for ungdom under 25 år skulle reduserast med tre prosent. Bakgrunnen for forslaget var nettopp å få fleire ungdomar under 25 år i arbeid.
-Diverre vart det ikkje fleirtal for denne reduksjonen i arbeidsgjevaravgifta, men vi vil arbeide for eit gjennomslag i denne saka i Stortinget no framover, seier Jon Lilletun og Solveig Sollie.
