
20.03.2002
Meningsmålinger og virkelighet
Aftenpostens meningsmåling fra Opinion i dag, 15. mars, plasserer AP på 4.plass. FrP har 24 %, Høyre har 21,6%, SV har 18,7% og AP 14,6%. Carl I.Hagen intervjues som "Vinneren" av Aftenpostens journalist. Slik forsøker pressen(Og kanskje også Carl I. Hagen) å styre landet etter meningsmålingene og ikke etter valgresultatet! Man kan spørre seg hva dette har med demokrati å gjøre, skriver Reidun Gravdahl.
Aftenpostens meningsmåling fra Opinion i dag plasserer AP på 4.plass. FrP har 24 %, Høyre har 21,6%, SV har 18,7% og AP 14,6%. Carl I.Hagen intervjues som "Vinneren" av Aftenpostens journalist :" Føler du at dette gir deg og FrP ny styrke i forhold til innrømmelser fra samarbeidsregjeringen utover våren?" Og Hagen svarer at han forventer en regjering som er mer lydhør for FrP.
Slik forsøker pressen(Og kanskje også Carl I. Hagen) å styre landet etter meningsmålingene og ikke etter valgresultatet!
Meningsmåling og demokrati
Vårt demokrati er bygd på valgresultat hvert fjerde år. Også valgkampene har de senere årene vært styrt etter meningsmålinger. Man kan spørre seg hva dette har med demokrati å gjøre. Det er sakene som viser samfunnssynet til partiene, og det er flertallsvedtakene i våre styrende organer som avgjør hvilke tjenester og levekår vi får.
Det er de politiske resultatene som har betydning for oss i vår hverdag, men velgerne får stadig nye meningsmålinger gjennom media og spørsmål om å forholde seg til dem. Hvordan skal man med dette i fokus kunne forholde seg til samfunnsutviklingen? Når velgere ringes opp av meningsmålingsintervjuere, hva er grunnlaget for svarene som gis? Hva vet vi som politikere om dette?
"Fit for fight"
Vi i AP framstilles nå stadig som taperne som sitter stille i en krok og slikker våre sår etter en gedigen slåsskamp. Dette er ikke riktig! Vi er " Fit for Fight" som aldri før!
Vi advarte i valgkampen mot høyre-vindens blåst og konsekvensene av den. Vi har foreløpig bare sett støvet av den. Med et høyreorientert Krf som styres av Høyre i regjering og stadig pustes kraftig i ryggen av et stadig mer selvsikkert FrP i stortinget, vil vi oppleve en samfunnsutvikling som begunstiger de rikeste mens fordelingspolitikken bærer preg av almisser, smuler fra de rikes bord.
Stortingsrepresentantene fra AP er innvalgt på et program basert på frihet, likhet og solidaritet. Vår visjon er en rettferdig verden uten fattigdom, i fred og økologisk balanse, der menneskene er frie og har innflytelse på sine livsvilkår.
Kanskje høres det ut som floskler i en festtale, men med dette som ballast og ideologi, vil vi bekjempe den høyrevinden som blåser og som bare begunstiger noen få utvalgte.
Vanlige folk med vanlige inntekter blir rammet med høyreorientert styring. Stadig flere private løsninger er bare for de som har nok pengerfore med egne penger. Er dette rettferdig fordeling?
Hundre år for rettferdighet
Vi i arbeiderbevegelsen har arbeidet i over hundre år for er rettferdig samfunn. Klasseskiller er uthvisket, mål er nådd gjennom faglig og politisk arbeid. Det har til tider vært nødvendig med kamp. I dag har alle mulighet til utdanning, tariffavtalene i arbeidslivet ivaretar lønns og arbeidsvilkår, lover og tjenester fra staten har gitt de fleste av oss muligheter . Med arbeid og inntekt så vi kan klare oss, har vi muligheter for bank-lån til bolig , bil og mange av de tingene vi i dag ser på som selvfølgelige.
Mange mål er nådd, men noen har falt utenfor. Det er fortsatt urettferdighet og skjev fordeling som må rettes opp. Da må vi gi etter evne og få etter behov. Da kan ikke de rikeste få skattelette, mens vanlige folk fortsatt er avhengig av å kjempe sin daglige kamp for å klare seg sånn noenlunde. Arbeideren er avhengig av å selge sin arbeidskraft og kjempe i tariffoppgjør for å få sin del av verdiskapningen i bedriften. For å få sin rettmessige del av samfunnsgodene, f. eks. en rettferdig pensjon, må det tas politiske grep. Derfor er faglig/politisk samarbeid fortsatt en nødvendighet. Argumentasjon mot dette er politiske angrep på AP.
Det er all mulig grunn for arbeidsfolk til å stå samlet og arbeide for rettferdighet. De indre spenningsforhold som måtte være mellom partiene på venstresiden, er til å leve med hvis vi er innstilt på det. Da kan det ikke som nå være slik at alle gyver løs på AP, men at vi i fellesskap finner alle de sakene vi er enige om og arbeider sammen for dem.
Vi har alt å vinne på samhold. Alternativet er mye verre.
