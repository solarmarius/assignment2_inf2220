
Mandag, 7. juni 1999
Fra stortingsrepresentant Dagrun Eriksen
Forsvarspolitikk bør dreie seg om noe annet enn distriktspolitikk
- Jeg synes det er svært illustrerende at en sak som dreier seg om å spare 370 millioner vekker mye større oppmerksomhet enn en sak som dreier seg om investeringer på 24 milliarder. Dette skyldes det enkle faktum at få politikere tenker helhetlig i forsvarsspørsmål, uttaler forsvarspolitisk talskvinne Dagrun Eriksen etter at Stortinget i dag har hatt to store forsvarsdebatter på sakskartet. Den første saken dreide seg om organisasjonsendringer i Sjøforsvaret og den andre om nyinvesteringer.
Dagrun Eriksen er innforstått med at hennes engasjement for å legge Sjøforsvarsdistrikt Sør til Marvika i Kristiansand kan oppfattes som frieri til eget fylke, men minner om hva de fagmilitære har uttalt i dette spørsmålet. -Det er faktisk Kristiansand som mottar flest allierte, og da er statusen viktig. Eriksen minner likevel om at hun ikke gikk inn for at det i år 2000 skal bygges Motortorpedobåter (MTB) som kan sikre utsatte arbeidsplasser hos Kværner Mandal.- Når vi nå står foran investering av fregatter og kampfly for henholdsvis 12 og 10 mrd, finner jeg ikke at tiden er inne til å fremskynde ytterligere prosjekter. -Når et flertall allikevel ville forsere MTB-byggingen, så gleder jeg meg selvfølgelig på Mandals vegne.
Dagrun Eriksen er skuffet over at dagens forsvarsdebatt er preget av at enkelte stortingsrepresentanter bare er distriktsrepresentanter i forsvarssaker. -Dermed blir ikke innsparing mulig, og investeringene blir større enn det som er ansvarlig.
-I dag har Stortinget lagt føringer for nesten 24 mrd kroner. Med så liten vilje til innsparinger som vi har sett i dag, er jeg bekymret for de årlige kampene om forsvarsbudsjettet, sier Eriksen til slutt.
