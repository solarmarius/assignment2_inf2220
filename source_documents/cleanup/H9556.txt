
24.08.2005
Sigrun Eng, Arbeidarpartiet.
Leserinnlegg
Jernbanen fortener ei ny regjering
Eit nytt fleirtal frå Arbeidarpartiet, SV og Senterpartiet har lova å auka løyvingane til jernbanen dei neste 10 åra. Det vil mellom anna gje oss dobbeltspor frå Oslo til Fredrikstad, Tønsberg og Hamar og rundt dei andre største byane. Det same fleirtalet vil stoppa konkurranseutsetjinga av persontransporten og av drift og vedlikehald av jernbanen. Dette vil samla gje oss ein betre og tryggare jernbane i landet. Etter debatten dei siste vekene kan det sjå ut som Venstre har tatt eit løft for jernbanen i Noreg og Rogaland. Dette er ikkje riktig. Venstre stemte imot å auke rammene til jernbanen, det var Arbeidarpartiet sitt forslag om å auke rammene med 10 milliardar for komande planperiode som gav ei satsing på jernbanen. Regjeringa sitt opphavleg forslag var i realiteten ein plan for sannering av norsk jernbane.
JERNBANESKINNENE/INFRASTRUKTUREN.
Dei fleste norske jernbanestrekningar blei bygd ut i tida frå 1850 til 1940 og tyskarane bygde litt under krigen. Etter krigen har me fått dobbeltspor på delar av strekningane rundt Oslo, men endå er det flaskehalsar igjen. Det som er nytt, er strekninga Oslo - Gardemoen, flytoget.
Mange av strekningane er i liten grad utbetra. Dei er ikkje i ein slik tilstand at det er mogleg å utnytta det fine, nye togmaterialet som NB AS har skaffa seg. I tillegg manglar det kryssingsspor som kan auka kapasiteten og redusera ventetida på viktige strekningar. Difor kjem ikkje toget fram så fort som det kunne.
I tillegg er det for lite kapasitet, serleg rundt dei største byane. Det gjer at ein ikkje får kortare reisetid sjølv om det har vore utbetringar på delar av strekningane.
På Bergensbanen er det potensiale for å redusera reisetida monaleg. Dette kan ein gjera ved å byggja dobbeltspor i begge endar, å utbetra strekninga Bergen - Voss og å byggja ny Ringeriksbane noko som aleine vil føra til 1 time kortare reisetid. Ein ny Eidangertunnel er og naudsynt for å gje Grenlandsområdet eit tidsmessige tilbod.
Alt dette tok Stortinget sitt fleirtal innover seg då me handsama Nasjonal Transportplan for 2006 - 2015 for eit år sidan. Arbeidarpartiet gjekk inn for å auka løyvingane frå 16.4 mrd kroner til 26,4 mrd kroner i 10-årsperioden. Dette vart subsidiært støtta av m.a. SV og Senterpartiet.
STATLEG DRIFT ELLER KONKURRANSEUTSETJING?
Eit fleirtal på Stortinget, regjeringspartia og FRP, har gjort vedtak om å konkurranseutsetja persontransporten på jernbanen. Gjøvikbanen er alt konkurranseutsett, og eit heileigd dotterselskap av NSB A/S vant dette anbodet. Dei har planar om seinare å konkurranseutsetja persontransporten i ei Bergenspakke og ei Sørlandspakke. Nyleg endra dei jernbanelova for å leggja til rette for dette. Det mest oppsiktsvekkande med lovendringa, er at det gjev det heilegde statlege selskapet NSB A/S ein konkurranseulempe i høve til konkurrerande selskap i inn- og utland. Forstå det den som kan.
Arbeidarpartiet har saman med SV og Senterpartiet stemt i mot dette.
Me peikar på at det er infrastrukturen som er hovudproblemet, ikkje transportøren. Det er faktisk slik at det, trass i ein skrantande infrastruktur, aldri har gått betre enn nå. Hovudbiletet er at toga kjem, og dei kjem når dei skal. Økonomien i NSB A/S er god, og passasjerane strøymer til.
Difor er det feil når regjeringa og Frp vil konkurranseutsetjing og privatisere drift og vedlikehald av jernbanen. Nå er dei fyrste på veg ut av Jernbaneverket med sluttpakkar og dei fleste er på veg over i anna type arbeid. Då går ein heilt naudsynt kompetanse tapt, og han er i svært avgrensa grad å finna andre stader. Denne kompetansen har vore avgjerande for at det har vore trygt å reisa med tog, svært trygt.
DET RAUD-GRØNE ALTERNATIVET.
Det var eit fleirtal som støtta auka løyvingar til jernbaneinvesteringar i dei neste 10 år med 10 milliardar kroner. For å få størst mogleg effekt av satsinga må det meste nyttast dei første åra i perioden. Sjølv med eit vedtak om dette, la ikkje Regjeringa inn auka løyvingar til planlegging i 2005. Det gjer at me alt har mista eit år.
Men dersom me får eit nytt fleirtal og kjem i regjeringskontora til hausten, så vil me;
* Fylgja opp lovnader om auka løyvingar, og arbeida for at løyvingane kan brukast slik at me får mest mogleg jernbane for pengane.
* Stoppa vidare konkurranseutsetjing av persontransporten på jernbanen.
* Stoppa nedbemanninga i Jernbaneverket Drift.
* Gå i dialog med leiing og tilsette om kva som kan og bør reverserast av det som er gjort av nedbemanning og omorganisering i Jernbaneverket.
Då vil me få ein svært mykje betre infrastruktur med dobbeltspor frå Oslo til Fredrikstad, Tønsberg og Hamar. Då vil me få dobbeltspor inn mot Stavanger, Bergen og Trondheim. Då vil me få nye kryssingsspor der det er viktig, og me vil få utbetringar på alle strekningar. I tillegg vil me få Eidangertunnel og me vil byrja å byggja ny Ringeriksbane.
Dette vil vera eit løft for landet. Eit løft som gjer jernbane tilgjengeleg for mange nye reisande. Eit løft som flytter folk frå bil til bane - det gjer deira reise tryggare og det gjer vegen betre og tryggare for dei som er att der. Eit løft for miljøet, og eit løft for ein arealeffektiv transport. Og - toget vil koma fortare fram.
Jernbanevener - landet treng eit nytt fleirtal og ei ny regjering.
