
06.10.2004
ARBEIDERPARTIETS STORTINGSGRUPPE
Skattelette går foran satsing på veg og jernbane!
-Regjeringens forslag til samferdselsbudsjett er stikk i strid med tidligere lovnader om satsing på feltet. Skattelette til de som har mest fra før er tydeligvis viktigere for regjeringen enn å bygge landet, sier samferdselspolitisk talskvinne for Arbeiderpartiet, Oddbjørg A. Starrfelt.
- Regjeringens forslag til samferdselsbudsjett bærer preg av lave ambisjoner for sektoren. Det skal brukes 20,8 milliarder kroner for neste år. "En økning på 500 millioner som regjeringen foreslår for neste år er en faktisk reduksjon i forhold til pengene som brukes i år totalt på samferdsel. Budsjettet holder ikke mål når vi vet hvilke utfordringer vi står foran på vei og jernbane de neste åra." sier Starrfelt.
- Det er også tydelig at regjeringen ikke tar på alvor Stortingets klare og tydelige vedtak om å bruke mer penger på samferdsel de neste ti åra i forbindelse med vårens behandling av NTP.
Dagens fremlagte forslag til budsjett er ikke noe løft for samferdselssektoren, det er tvert imot et budsjett uten ambisjoner. Regjeringen ligger med dagens fremlagte forslag til budsjett 3,8 milliarder etter planrammene i gjeldende NTP.
