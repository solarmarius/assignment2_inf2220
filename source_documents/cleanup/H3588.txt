
21.01.99
Sosialistisk Venstrepartis Pressetjeneste
Stortinget
SV tar opp Oslo-politiets voldstall i spørretimen
SV tar opp volds-statistikken fra Oslo Politikammer i Stortingets spørretime førstkommende onsdag. Partiet utfordrer både statsministeren, justisministeren, kommunalministeren, utdanningsministeren og barne- og familieministeren.
Dette er spørsmålene SV stiller:
Til statsministeren fra Kristin Halvorsen:
"Statsministeren var opptatt av å bekjempe volden i sin nyttårstale. Nå viser Oslo Politikammers statistikk at om lag 80% av alle ran blant unge under 20 år i Oslo begås av ungdom med utenlandsk bakgrunn. Hva vil statsministeren og regjeringen gjøre med dette?"
Til kommunal- og regionalministeren fra Karin Andersen:
"En undersøkelse Kommunal Rapport har foretatt bekrefter SVs frykt for at strammere kommuneøkonomi først og fremst går ut over tiltak for barn og unge. Dette betyr kutt i viktige forebyggende tiltak, f.eks integrering av barn og unge med utenlandsk bakgrunn, og for å fange opp unge som er i ferd med å "falle utenfor systemet". Deler Statsråden denne bekymringen, og hva vil hun i så fall gjøre for å sikre at viktige forebyggende tiltak ikke blir salderingspost i kommunesektoren?"
Til kirke-, utdannings- og forskningsministeren fra Rolf Reikvam:
"Forsker Ragnhild Bjørnebekk ved Politihøgskolen i Oslo sier i forbindelse med nylig fremlagt statistikk fra Oslo Politikammer at skolen ikke har klart å utvikle gode strategier for å fange opp innvandrergutter som har grunnleggende problemer med sin utvikling. I Oslo har Gran skole gjort mye vellykket arbeid på dette feltet. Hva vil utdanningsministeren gjøre for å bringe vellykket kunnskap ut til andre og gi flere mulighet til bedre skole og styrket hjelpeapparat?"
Til justisministeren fra Øystein Djupedal:
"I forbindelse med nylig fremlagt statistikk fra Oslo politikammer er det en kraftig økning i antall ran utført av gjerningsmenn under 20 år  og med fremmedkulturell bakgrunn. Antall grove voldsforbrytelser øker også i 1998. Hva vil justisministeren gjøre for å gripe fatt i og få gjort noe med denne utviklingen og dette problemet?"
Til barne- og familieministeren fra Ågot Valle:
"I forbindelse med nylig fremlagt statistikk fra Oslo Politikammer over vold og ran i Oslo, er det tydelig at barnevernet må mobiliseres og skoleres i større grad, for å gis mulighet til å gripe fatt i problemene. Hva vil barne- og familieministeren gjøre for å få gått gjennom hver enkelt ungdoms sak for å skaffe kunnskap og finne ut hva som har sviktet, for så å kunne sette inn korrekte tiltak?"
