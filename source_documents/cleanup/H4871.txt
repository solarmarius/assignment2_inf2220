
9. juli 2001
Thorbjørn Jagland
J@glandbrev
- Jeg begynner i dag ferien. Situasjonen foran valget er alvorlig. Høyre og Fremskrittspartiet kan få flertall på Stortinget. Det vil få store konsekvenser. Jeg frykter at mye av det arbeiderbevegelsen har stått for, vil bli lagt om. Jeg håper jeg kan være til hjelp gjennom sommeren for de som vil ta opp kampen, ved å komme med daglig informasjon og kommentarer i en kortest mulig sommerlig form, skriver Thorbjørn Jagland i sitt brev 9. juli 2001.
Jeg begynner i dag ferien. Situasjonen foran valget er alvorlig. Høyre og Fremskrittspartiet kan få flertall på Stortinget. Det vil få store konsekvenser. Jeg frykter at mye av det arbeiderbevegelsen har stått for, vil bli lagt om.
Det bør ikke skje uten sverdslag. Jeg vil bruke hver dag i ferien til å spre informasjon. I korte meldinger som vil bli å finne på Arbeiderpartiets hjemmeside på nettet: www.dna.no. Jeg håper at alle som følger med kan spre informasjon der de ferdes.
Informasjon trengs. For det synes som om det er etablert som et ufarlig faktum at man kan senke skattene her i landet med 78 milliarder kroner uten at det får noen konsekvenser.
FN har rangert Norge som verdens beste land å bo i. Hvorfor skal vi sette i gang et gigantisk eksperiment med et samfunn som er så bra?
I stedet for å gi titusener i skattelettelser til de som tjener en million, burde vi bruke mulighetene til å løfte de som ikke har det bra og rette på det som er for dårlig.
Vi har fattige barn. Murpussen faller av på skolene.
Det finnes mange utfordringer. Blant annet å sikre ressurser til helsevesenet slik at det kan tilby nye behandlingsmetoder til alle mennesker, ikke bare til de få.
En annen utfordring er å sørge for en industrialisering av gassen slik at det ikke blir med den som med fisken; at den eksporteres som råvare ut av landet.
Jeg ser ikke at en høyrekoalisjon - enten den består av Høyre og Fremskrittspartiet med KrF på slep, eller av Høyre og KrF med Fremskrittspartiet på slep - vil gjøre noe med alt dette.
Det eneste jeg hører er dette forenklede slagordet skatt og skole. Som om dette er et regjeringsprogram som henger sammen.
Ved alle valgene jeg kan huske på 80 og 90-tallet har forholdene innen eldreomsorg, helsevesen og skole stått i forgrunnen. Det har eksistert et konstruktivt folkelig press for å få gjort noe med det vesentligste. Derfor har det da også vært store framskritt her. Jeg ledet selv regjeringen i 1997 da vi la fram historiens største satsing på eldreomsorg. Dette er systematisk blitt gjennomført i denne stortingsperioden. Vi har fått igjennom en stor sykehusreform som sikrer bedre styring av sykehusene og dermed ligger det bedre til rette for økt ressurstilgang.
Oppbyggingen av helse og eldreomsorgen må fortsette. Og turen er kommet til skolene.
Så kommer Høyre og sier at det viktigste er skattelette.
VG skrev på lederplass lørdag at grunnen til at skattelette har fått slik tilslutning er at folk mener at de får for lite igjen for skattepengene. Slik kan man rettferdiggjøre at man angriper meg i stedet for å sette fokus på at Høyre plutselig har kommet opp med at det lar seg gjøre å kutte skattene med 78 milliarder, og at det likevel vil være hjerterom for alle.
Jeg må si hva jeg mener: Jeg tror ikke folk har skiftet fokus fra helse, eldreomsorg og skoler til skattelette fordi de mener de får for lite igjen for skatten. Jeg tror dette har skjedd fordi noen systematisk har fortalt at det går an å få begge deler. Og at de motreaksjoner som er vanlig blant annet i pressen når noen forsøker seg på slikt, ikke er til stede nå.
I stedet for å sette fokus på hvordan Høyre har kommet fram til dette beløpet og hvordan dette skal dekkes inn, angriper man den som faktisk stiller disse spørsmålene.
Jeg merker meg også at Dagens Næringsliv gjør et forsøk på forsvar for Høyres kutt i bistanden til de fattige landene. Et kutt på en til to milliarder kan da ikke være avgjørende for om man har hjertelag eller ikke, mener avisen.
Skjønner ikke høyresiden i Norge at over to milliarder mindre vil gå utover svært mange fattige mennesker? Skjønner ikke høyresiden i landet vårt hvilket svært uheldig signal det vil være til verdenssamfunnet hvis det rikeste landet i verden skjærer ned på sin solidaritet med de fattige og undertrykte, for å få plass til titusener i skattelette til folk som tjener en million?
Hvis man ikke har annet å stille opp med enn arrogant argumentasjon og følelseskalde tall her, sier det mer enn nok.
Til våre egne vil jeg si: Dette er bare eksempler på hva vi kommer til å møte. Men vi må stå i mot. Det nytter ikke for oss å legge oss flate når noen foreslår en slik politikk og risikerer å komme inn i regjeringskontorene.
Forslaget om å trappe ned på bistanden til de fattige forteller mest av alt om hvilket verdivalg vi står ovenfor. Er man i stand til å la verdens rikeste land skjære ned ovenfor verdens fattige, er man også i stand til å skjære ned ovenfor fattige her i landet. Det blir en del av samme ideologi.
Jeg håper jeg kan være til hjelp gjennom sommeren for de som vil ta opp kampen, ved å komme med daglig informasjon og kommentarer i en kortest mulig sommerlig form.
