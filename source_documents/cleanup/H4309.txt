
fredag 19. november 1999 11:32:08
Offentlighetsprinsippet i grunnloven:
Venstre utfordrer de andre partiene
Stortinget skal tirsdag diskutere et grunnlovsforslag om å ta inn offentlighetsprinsippet i Grunnloven. Det var daværende stortingsrepresentant Lars Sponheim som i forrige stortingsperiode fremmet forslag om at prinsippet om at offentlige dokumenter skal være tilgjengelige for publikum, skulle nedfelles i grunnloven.
Ytringsfrihetskommisjonen ,som nylig la fram sin innstilling, støtter tanken om å grunnlovfeste offentlighetsprinsippet.
Innstillingen fra Stortingets kontroll- og konstitusjonskomite viser at det bare er Fremskrittspartiet som er beredt til å støtte Venstres forslag nå. De andre partiene vil vente med å ta stilling til dette spørsmålet til etter at ytringsfrihetskommisjonens innstilling har vært på høring. Det betyr at offentlighetsprinsippet eventuelt først kan grunnlovfestes om tre år.
- Det er skuffende at bare Venstre og Fr.p er beredt til å ta dette viktige skrittet nå. Grunlovsfesting av offentlighetshetsprinsippet vil ha stor betydning for hvordan offentlige dokumenter håndteres i forhold til publikum. Den vil også være en viktig referanse når Norge i internasjonale forhandlinger og i møter med internasjonale organisasjoner, møter krav om hemmelighold.
- Venstre vil bruke stortingsdebatten tirsdag til å utfordre de andre partiene til å avklare om de støtter Venstres ønske om grunnlovfesting, eller om en utsettelse ønskes av bekvemmelighetshensyn fordi man ikke ønsker å ta stilling til spørsmålet, sier Venstres parlamentariske leder Gunnar Kvassheim.
