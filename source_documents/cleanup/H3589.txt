
21.03.99
Hallgeir H. Langeland, SVs forsvarspolitiske talsmann:
Sosialistisk Venstrepartis Pressetjeneste
Stortinget
Logisk å utsette behandlingen av skytefeltet
- Alle partier synes enige om behovet for å gå gjennom vårt forsvars oppgaver og ambisjonsnivå, sier SVs forsvarspolitiske talsmann Hallgeir H. Langeland.
Sist torsdag la statsminister Bondevik stor vekt på dette i sin NATO-redegjørelse til Stortinget, da han viste til at regjeringen vil nedsette et hurtigarbeidende utvalg som skal gi råd om vårt framtidige forsvarskonsept. Da er det helt logisk å utsette behandlingen av skytefeltet i noen år, til vi ser om det framtidige forsvarskonseptet har behov for dette skytefelt, sier Langeland videre.
- Det vil være en skandale om en setter i gang tidenes største naturinngrep for å lage et skytefelt som ikke passer inn i et framtidas forsvarskonsept. Da er det bedre å vente til Stortinget har staket ut kursen for hvilket forsvar vi skal ha, og hvilke øvingsmuligheter dette forsvaret trenger, sier Langeland.
- Jeg regner med at Sentrumspartiene vil støtte dette forslaget, og når vi vet hvor stor motstand det er mot skytefeltet i Arbeiderpartiet, bør hele Ap-ledelsen se logikken i det å vente noen år, sier Langeland til slutt.
