
torsdag 31. oktober 1996 15:54:41
Fra Venstres Pressekontor, torsdag 31. oktober 1996:
Samråd ikke nok
Statsminister Thorbjørn Jagland har skapt grunnlag for forventninger når han og den nye regjeringen med store ord har trukket opp linjene for det norske samfunnets vei inn i det nye årtusen.
Den nye Arbeiderparti-regjeringen har lykkes maksimalt når det gjelder å sette dagsorden og skape ny politisk spenning. Statsministeren tegner også en personlig profil med vilje til dialog og spontanitet som lover godt for den politiske debatten framover.
Det gir et merkelig inntrykk når de to største opposisjonspartiene, Senterpartiet og Høyre, later som om de ikke hører det som blir sagt, og hevder at den nye regjeringen ikke kommer med noe nytt. Sammenlignet med Brundtland-regjeringens trontaler og forrige langtidsprogram gir Jagland-regjeringen uttrykk for en helt annen vilje til å forsøke å styre de lange linjers politikk. I dette ligger spenningen, men også den store fallhøyden som regjeringen nå gir seg selv.
Det er blitt invitert til samarbeid med alle politiske partier. Dette er i utgangspunktet en nødvendighet så lenge regjeringen utgår fra et mindretall i Stortinget. Når det i neste omgang annonseres at det skal opprettes bredt sammensatte råd på de viktigste politikk-områdene, er det mye som minner om måten Thorbjørn Jagland har ledet Arbeiderpartiet på disse siste årene. Det blir satset på rådslag og brede høringer. Andre partier, eksperter og vanlige folk inviteres til å si sitt før Arbeiderpartiets egne organer til slutt oppsummerer rådene og trekker konklusjonene. Arbeiderpartiets nye begrep, samråderett, brukes også i regjeringserklæringen. Dersom dette betyr at landet nå skal ledes på samme måte som partiet, er det absolutt grunn til å advare. Samråd er ikke nok. Det er bare demokrati som kan være styringsprinsipp. Arbeidet i politiske råd og utvalg må aldri få skygge over at landet skal styres ved at regjeringen søker flertall for sine forslag i Stortinget. Den parlamentariske kanal er både formelt og reelt høyt hevet over andre styringskanaler.
Et godt fungerende parlamentarisk styresett forutsetter også muligheten for et alternativ til regjeringen. Det er trolig nettopp fraværet av et entydig alternativ som gjør at de største opposisjonspartiene på hver sin side har problemer med å forholde seg til en fornyet Arbeiderparti-regjering. Det minste vi må kunne forvente er imidlertid at de er i stand til å samle seg om å stå vakt om parlamentarismen. Når statsminister Jagland inviterer til en mer visjonær politisk debatt, må både store og små partier i opposisjonen kunne møte ham med krav om idé-politisk avklaring
når det gjelder hvem og hvordan landet skal styres. Men noen ordentlig utfordring får ikke Arbeiderpartiet før alle de ikke-sosialdemokratiske partiene kan samle seg om viljen til å etablere et styringsalternativ.
