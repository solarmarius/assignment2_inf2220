
12.8.2005
1. kandidat Steinar Bastesen, Kystpartiet i Nordland
Ellingsen og Regjeringens fiskeparodi
Arnfinn Ellingsen skryter av at det er Venstre som har satt fiskeripolitikken på dagsorden. Venstre kom motvillig inn i denne debatten. Partiet var med på å gi fiskerettighetene gratis til noen få store fiskebåtredere.
Det er egentlig ikke så uskyldig som det høres ut. Venstre gikk inn for denne gaven i Regjeringen fordi Venstre er et sterkt markedsliberalt parti. Det som er overraskende, er at Venstres landsmøte vedtok at partiet er i mot omsettelige kvoter. Partiet er også uenig i den prissettingen fiskerettighetene har fått. Venstrefolkene visste ikke hvilke milliardverdier man ga bort. Den kunnskapsmangelen er det bare Venstre selv som kan ta ansvaret for.
Man kan få satt ting på dagsorden på forskjellige måter. På samme måte som Venstre kan påberope seg æren for å ha satt fiskeripolitikken i fokus, kan også en forbryter påberope seg æren for debatten om altfor lave straffer. Men i mellomtiden har han gjort noe gale. Det har fått konsekvenser for uskyldige mennesker. Ranet av de evigvarende fiskerettighetene og gaven til de få rikeste fiskebåtrederne i landet har allerede fått konsekvenser.
Det har gått utover ungdom og fiskerisamfunn. Ungdommen har ikke lenger råd til å begynne som fiskere med egen båt. Fraflyttingen fra fiskeværene har økt og vil øke dramatisk som følge av Venstres og Bondevikregjeringens politikk. Kystpartiet har i over ett år, i mange aviser, og særlig "Fiskaren" påpekt galskapen i at noen få av en generasjon fiskere skal få eiendomsretten over det meste av fiskerettighetene og monopol på fiskeryrket som har tilhørt hele kystbefolkningen i tusener av år. Vi har også tatt til orde for at kystfiskerne vil være konkurransedyktige med trålerne, både når det gjelder lønnsomhet og bærekraftig utvikling. Nå viser det seg at våre vurderinger på dette området blir bekreftet. Den høye oljeprisen har ført til at fabrikkskipene og stortrålerne har fått forverret sin lønnsomhet dramatisk. Nå kommer kravet fra de store fiskebåtrederne om subsidier på grunn av økt oljepris. Da skal finansminister Per Kristian Foss, fiskeriminister Svein Ludvigsen, og statsminister Kjell Magne Bondevik få noe å tenke på. De har gjort sitt ytterste for å fjerne den lønnsomme kystfiskeren og små fiskerisamfunn. Kystpartiet har reagerer skarpt på Regjeringens politikk.
Jeg tror denne saken vil utvikle seg til en parodi på Regjeringen Bondevik. Uten Kystpartiet ville konfiskeringen av fiskerettighetene fra kystbefolkningen fått foregå i det stille. At det ikke skjedde, er i seg selv god nok grunn til å stemme på Kystpartiet ved valget.
