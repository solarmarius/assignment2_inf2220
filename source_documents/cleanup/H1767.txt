
Onsdag 1. juli 1992
KrFK-leder Aud-Inger Aure om hjelpepleierstreiken:
RESULTATET AV KYNISK SPILL FRA ARBEIDSGIVERSIDEN
-Jeg har stor forståelse for at Norsk Hjelpepleierforbund ser seg nødt til å aksjonere mot det forslaget til tariffavtale som har vært ute til uravstemming, og som flertallet har forkastet. Jeg synes Kommunenes Sentralforbund har opptrådt meget firkantet overfor hjelpepleierne, som for det første er en nøkkelgruppe innen eldreomsorgen, og som dessuten er en lavtlønnsgruppe som stor sett består av kvinnelig arbeidskraft, sier Aud-Inger Aure, som er leder for Kristelig Folkepartis Kvinner.
-Nok en gang har vi sett arbeidsgiversiden kalkulere kynisk med at hjelpepleiernes ansvarsfølelse er strerkere enn den de selv har, men denne gangen får de smake sin egen medisin, sier Aud-Inger Aure, som er opptatt av ansvaret for en eventuell streik blir plassert der det hører hjemme: Hos Kommunenes Sentralforbund.
I tillegg til at hjelpepleierne har en meget viktig funksjon innen eldreomsorgen, er Aud-Inger Aure opptatt av at de har et fysisk meget anstrengende yrke med mange tunge tak.
-Skal påstandene om at eldreomsorgen er et prioritert område i kommunesektoren ha noen troverdighet, må man vise dette ved også å prioterte forholdene til de som arbeider der. Istedet har Kommunenes Sentralforbund valgt å prioritere de høytlønnede. Som leder for en kvinneorganisasjon har jeg bare ett ord for dette, og det er ordet "skammelig", sier Aud-Inger Aure.
KrFK-lederen er heller ikke imponert over Norsk Kommuneforbunds innsats for de av deres medlemmer som er hjelpepleiere.
-Kommuneforbundet kastet landet ut i en kommunestreik som varte i flere uker, men passet på å kjempe for de gruppene som lå ett lønnstrinn over det som er topplønn for hjelpepleiere. Nå er dette oppgjøret gått til tvungen lønnsnemnd, men vi risiker at også i det oppgjøret er det de lavtlønte kvinneyrkene som blir de store taperne, konstanterer Aud-Inger Aure.
