
19.12.02
Bjarne Håkon Hanssen
Viser sitt sanne ansikt
- Når Fremskrittspartiet hadde makt, når Fremskrittspartiet i budsjett- forhandlingene hadde regjeringens skjebne i sine hender, så valgte de spriten. De valgte bort gravferdshjelpa, skriver stortingsrepresentant Bjarne Håkon Hanssen i denne artikkelen.
Mandag 2. desember vedtok stortingsflertallet rammene for neste års statsbudsjett. Rammene for sosialkomiteens ansvarsområde er ikke tilstrekkelige til å opprettholde viktige velferdsordninger. Arbeiderpartiet beklager at stortingsflertallet vektlegger skattelette til de som har mest, framfor velferdstiltak til de som har minst.
Enslige forsørgere får redusert tilskudd til barnepass. Bare minstepensjonistene vil nå få fritak for egenandeler for medisiner på blå resept. Gravferdshjelpa avvikles. Det kuttes i viktige tilskuddsordninger overfor funksjonshemmede.
Dette skjer med Fremskrittspartiets aktive støtte. I budsjettinnstillingen innrømmer de også at kuttene rammer usosialt. De skriver for eksempel: "Komiteens medlemmer fra Fremskrittspartiet finner forslaget i statsbudsjettet om å kutte den generelle gravferdsstønaden på kun 4 000 kroner og dermed spare inn for staten 150 millioner kroner som ett av de mest ekstremt usosiale forslag i det foreliggende statsbudsjett." Dette "ekstremt usosiale forslaget" ble likevel vedtatt med Fremskrittspartiets stemmer.
Fremskrittspartiet prøver å framstå som de svakes talsmann. Partiet for de som "sitter nederst ved bordet". Men det er bare tilfelle så lenge partiet har ubegrensede økonomiske ressurser til disposisjon, slik de har i sitt eventyrlignende alternative statsbudsjett. Når partiet må velge, når partiet kommer i nærheten av makt, ser vi partiets sanne ansikt. Da blir billigere sprit og billigere campingvogner viktigere enn å forhindre "ekstremt usosiale forslag". Fra nyttår kan nordmenn glede seg over at prisen på "Upper Ten" går ned, men gravferdshjelpa forsvinner.
For når Fremskrittspartiet hadde makt, når Fremskrittspartiet i budsjettforhandlingene hadde regjeringens skjebne i sine hender, så valgte de spriten. De valgte bort gravferdshjelpa.
Jo da, Fremskrittspartiet har bidratt til å rette opp noen andre usosiale kutt som lå i regjeringens forslag til statsbudsjett. Men partiet må likevel ta ansvar for de vedtak de faktisk er med på å fatte. Jeg må si at jeg beundrer den tålmodighet som regjeringspartiene viser over sin budsjettpartner. For Fremskrittspartiet opptrer etter min mening med en dobbelmoral av den sjeldne. Regjeringen hudflettes for å fremme forslag om ekstremt usosiale kutt. Men Fremskrittspartiets representanter satt likevel i Stortingssalen og stemte for de rammene som gir disse kuttene. Men dette skal de verken ha, eller ta, noe ansvar for.
Arbeiderpartiet mener at budsjettet for 2003 på en god måte synliggjør sammenhengen mellom fordelingspolitikken og samfunnets evne til å bekjempe sosial urettferdighet. I regjeringens forslag til statsbudsjett legges det opp til en omvendt Robin Hood-politikk; det tas fra de fattige, og gis til de rike. Budsjettforliket med Fremskrittspartiet endrer ikke denne hovedprofilen. Dog tas det litt mindre fra de fattige enn det regjeringen la opp til, men det tas fortsatt fra de fattige!
I forbindelse med presentasjonen av statsbudsjettet forsøkte regjeringen å framstille budsjettet som et krafttak for bekjempelse av fattigdom. Etter hvert har den ene organisasjonen etter den andre imøtegått regjeringen framstilling. FFO, Handikapforbundet, Velferdsalliansen, Fattighuset og LO er eksempler på organisasjoner som nærmest entydig har karakterisert budsjettforslaget som usosialt. Sant nok foreslår regjeringen nye tiltak for fattigdomsbekjempelse. Det er bra. Men de nye tiltakene foreslås finansiert gjennom å kutte i viktige velferdsordninger. Det vil igjen skape ny fattigdom.
Skal vi bekjempe fattigdom, må vi fordele bedre. Vi må ta fra de rike, og gi til de fattige. For eksempel ved å innføre skatt på aksjeutbytte. Fattigdom bekjempes ikke ved å ta fra de litt fattige, og gi til de veldig fattige.
