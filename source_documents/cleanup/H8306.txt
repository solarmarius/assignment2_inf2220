
21.4.2004
Eli Sollied Øveraas, stortingsrepresentant for Senterpartiet
Leserinnlegg
Et løft for kulturen
Senterpartiet, Ap og SV har i behandlingen av Kulturmeldinga samlet seg om felles prioriteringer for kulturpolitikken de neste ti åra og om målet om at 1 prosent av statsbudsjettet innen 2014 skal gå til kultur. Dette er en naturlig følge av at de tre partiene har stått sammen om mange viktige mål og prioriteringer også i behandlingene av kulturbudsjettene de siste årene. Våre felles merknader til Kulturmeldinga og de 15 punktene vi har presentert som Kulturløftet, er dessuten en god illustrasjon på hva slags kulturpolitikk vi kan få med et annet flertall på Stortinget:
1) 1 prosent av statsbudsjettet skal gå til kultur
2) Utredning av en enkel, generell kulturlov
3) Bedre levekår for kunstnere
4) Kulturskole for alle barn som ønsker det
5) Støtte opp om den norske filmsuksessen
6) Satsing på norsk musikk
7) Et løft for dansekunsten
8) Økt satsing på scenekunst - ny støtteordning for faste grupper
9) Økt satsing på det frivillige arbeidet
10) Utvidet kulturell skolesekk - kulturkort for ungdom
11) Styrking av det norske språk - økt satsing på norsk litteratur
12) Økt utsmykking av offentlige rom
13) Gode vilkår for samisk kultur
14) Norge som flerkulturelt land
15) Satsing på lokale kulturbygg - og en ny kulturbåt
I dette Kulturløftet er vi i Senterpartiet spesielt fornøyd med at de tre partiene nå har en felles holdning til det frivillige kulturarbeidet som foregår rundt om i landet. Vi står dessuten sammen om å vektlegge kommunenes og fylkeskommunenes rolle i kulturpolitikken og kobler dette opp mot spørsmålet om kommuneøkonomi. Vi har understreket at en eventuell kulturlov ikke skal detaljregulere den offentlige kulturinnsatsen, men at den skal fastlegge myndighetenes generelle ansvar og dessuten gi kulturfeltet tyngde og status i forhold til andre felt. Vi er videre enige om at det trengs en styrking av språkpolitikken, særlig i forhold til nynorsk. Både Ap og SV støtter nå Senterparti-forslaget om å opprette et fond, Vinjefondet, som skal styrke nynorsk journalistikk.
I tillegg til det vi har fått til gjennom kulturløft-alliansen, har Senterpartiet også fått flertall for flere andre forslag og merknader: Nord-Trøndelag Teater får status som regionteater, noe som kan bety en tredobling av teaterets pengesekk; Førde Internasjonale Folkemusikkfestival får knutepunktstatus; Understreking av det nasjonale ansvaret for at landets 600.000 hørselshemmede skal få et bedre TV-tilbud. En samstemt komité understreker nå Regjeringas ansvar for å bidra til den nødvendige teknologiutviklingen; Hele kulturkomiteen følger nå med på arbeidet for en ny kulturbåt for hele kysten og sier at en utredning av en slik båt skal skje i samarbeid med Den Norske Kulturbåten AS; Flertallet i komiteen er dessuten enig med Sp i at splittingen av det overordnede ansvaret for ulike typer frivillig kulturvirksomhet mellom flere departementer skaper problemer. Flertallet sier det må utvikles et mer samlende og koordinerende ansvar for frivillig sektor. Dette vil bl.a. gjøre det lettere å se hvordan frivillig sektor kommer ut samlet sett, for eksempel i budsjettsammenheng, sammenlignet med andre sektorer.
