
08.11.02
Venstre
Venstres lokaldemokratiutvalg: Lokaldemokratiet må gjenvinnes
Er det avmaktsfølelse som får landets nasjonalpolitikere til å stadig tråkke lengre inn i lokalsamfunnene? Spørsmålet stilles denne gang av Venstres lokaldemokratiutvalg, ledet av Jennie Johnsen, som forbereder hovedtemaet til Venstres landsmøte neste vår.
Utvalget er ikke nådig i sitt syn på hva som holder kvelertak på folks engasjement når det gjelder deltakelse i demokratiet, og ønsker debatt om en rekke demokratiserende reformer både i og utenfor partiet.
Fritt skatteøre, motarbeidelse av reduksjonen av kommunestyrerepresentanter, reell innflytelse for ungdom, folkeavstemminger når minst 5% av lokalbefolkningen ber om det, spredte valgdatoer, retten til å stemme blankt, bedre grep om fylkeskommunens framtid og langt mindre statlig innblanding.
Dette er noen av sakene utvalget berørte i sitt møte sist helg. Sakene løftes nå til debatt i Venstre fram mot landsmøtet. Spesiell oppmerksomhet ble konsentrert om å finne tiltak for økt engasjement for deltagelse og løsninger på det økonomiske tyrraniet de lokale forvaltningsnivåene lever under.
Utvalgets klare holdning er at når makten stjeles fra kommunene, forsvinner også interessen for lokal deltagelse.
Kamp for økonomisk frihet
Venstres lokaldemokratiutvalg er bekymret for en utvikling der kommunene ligner mer og mer på rene tjenesteleverandører for nasjonalt vedtatte regler og retningslinjer. Kommunene ender dermed opp som gisler for nasjonal detaljplanlegging. På veien mister vi den viktigste arenaen for å sikre bred, allmen rekruttering til demokratiet.
- For å sikre et reelt lokalt demokrati må vi innføre fritt kommunalt skatteøre. Slik danner man et faktisk forhold mellom skattenivå og aktivitetsnivå, hevder bystyrerepresentant i Stavanger og medlem av utvalget, Helge Solum Larsen. Han mener at lokal råderett over en reell inntektside på de kommunale budsjetter vil virke langt mer sosialt og rettferdig enn den sjongleringen mange kommuner driver med eiendomsskatten for å få økonomien til å gå i balanse.
- Det verste er likevel hvordan Stortinget stadig klemmer hardere til, i en situasjon der kommunepolitikerne føler seg skviset. Jeg frykter i den sammenheng at barnehageforliket ikke blir det siste av nasjonalt overformynderi, med mindre lokalpolitikerne vurderer å boikotte vedtaket, stanse alle investeringer til formålet, eller selge seg ut, sier en kraftig provosert Solum Larsen.
- Hva er meningen i å la alle, uansett hva de tjener, betale det samme for en barnehageplass? Ganske mange av oss i lokalpolitikken ønsker heller å sørge for at de som ikke har plass får det. Det er tydelig at stortingsflertallet ikke har høye tanker om lokale folkevalgtes vurderingsevne. Dette må det reageres på, slår Solum Larsen fast.
Helseminister til lokal glede
Utvalget er av den oppfatning at det gjøres for lite for å ta vare på de lokale initiativene der folk har både evne, vilje, og glød til å løfte samfunnet rundt seg. Motivasjonen til å frigjøre lokal skaperkraft må settes i system. - Vi trenger folk i kommunene som kan inspirere til lokale initiativ, bl.a. slik Nordland fylkeskommunen nå gjennomfører i en del småsamfunn, konstanterer Kine Kyllingstad, medlem av utvalget og kommunestyrerepresentant i Ringsaker.
Kyllingstad kan fortelle hvordan det i Ringsaker ble etablert en "stat" i lokalsamfunnet, kalt "lucky Næroset". Hun ser absolutt verdien av initiativet, som har mobilisert innbyggerne til å løfte lokalsamfunnet i flokk og å inspirere alle til å kjenne og lære av hverandre.
Kombinasjonen av humor og galskap som virkemidler har vist seg særdeles effektivt. For eksempel er det utnevnt ulike ministre i lucky Næroset, blant annet en "helseminister" hvis hovedanliggende er å "helse" på alle nyinnflyttede.
- Det er lettere å engasjere seg der man føler seg inkludert, og der frivillig innsats blir gjenkjent som positiv kraft, slår Kyllingstad fast.
Lokalliberalere tar ansvar
Lokaldemokratiutvalget vil fremme forslag om kamp for en utvikling der lokalsamfunnene via primærkommunene, får rett til gjennom demokratiske prosesser utvikle seg selv. Utvalget vil fremheve at det ikke nødvendigvis er samsvar mellom rettferdighet og likhet.
Jennie Johnsen, nestleder i Venstre, er stolt over å få lede utvalgets arbeid: - Vi er lokalliberalere. Vi bestreber oss ikke bare på å kjenne de viktige forskjellene mellom det vi ikke liker og det vi vil forby, men også mellom det vi liker som individer og det vi som politikere skal vedta er rett for alle. Vår ideologiske tilnærming gjør Venstre til et særdeles utfordrende og spennende sted å diskutere demokratiet.
Johnsen er klokkeklar i sin oppfordringen til alle som føler sosialt ansvar: - Får du ikke svar når du roper etter frihet til å ta ansvar, så ta ansvar og ta friheten!
En rekke påstander og forslag fra utvalget er i første omgang sendt ut til utvalgets referansegruppe for å få innspill som det skal arbeide vidre med. Innen en måned skal utvalget ferdigstille sak som skal gå på høring i hele partiorganisasjonen, før utvalget avgir sin endelige innstilling.
