
30.01.2002
Sammenslåing av kommuner
Sammenslåing av kommuner vil gi muligheter til å utnytte de samla ressursene på en gunstigere måte og innsparinger må nyttes til sterkere satsing på blant annet barnehager og grendeskoler i nærmiljøet der barna bor. De små grendene der alle kjenner alle, må bestå som i dag. Det er styrken i distrikts-Norge, mener leder av Nord-Aurdal Arbeiderparti, Olav Magne Thyri.
Målet i alle kommuner må være å bruke mest mulig av tilgjengelige ressurser til tjenesteproduksjon og minst mulig til byråkrati. Utfordringen for oss politikere er å prioritere slik at innbyggerne får best mulig kvalitet på de tjenester kommunen tilbyr innen eldreomsorg, hjemmetjeneste, barnevern, barnehage, skoler, arealplanlegging og så videre.
Sammenslåing av kommuner vil gi muligheter til å utnytte de samla ressursene på en gunstigere måte og innsparinger må nyttes til sterkere satsing på blant annet barnehager og grendeskoler i nærmiljøet der barna bor. De små grendene der alle kjenner alle, må bestå som i dag. Det er styrken i distrikts-Norge.
For de ansatte vil en større organisasjon gi bedre faglig miljø og utviklingsmuligheter. Større kommunen stiller sterkere i kampen om å overta oppgaver fylket og fylkesmannen utfører i dag. Det vil gi nye interessante arbeidsoppgaver for kommunalt ansatte. De ansatte er den viktigste ressursen i alle organisasjoner og må tas med i den videre prosessen.
Bedriftsøkonomisk vil en geografisk samling av administrative oppgaver være mest lønnsomt, men slik tenkning må vike plass for ønske om å bevare levende bygder og grensesentra. Administrative oppgaver må deles mellom de tidligere kommunesentra slik at alle får noe. Med dagens teknologiske løsninger er ulempene med avstand betydelig redusert. E-post er en effektivt måte å formidle informasjon på og møter kan holdes som telefonmøter.
Stortinget har vedtatt at kommuner som slår seg sammen ikke skal få reduserte statlige overføringer og innsparinger kan i sin helhet brukes til beste for innbyggere. Dette er en viktig grunn til at det foregår vurderinger av kommunesammenslåinger over hele landet. I løpet av noen år vil Norgeskartet måtte tegnes på nytt.
Det vil selvsagt sitte langt inne før Stortinget vedtar tvangssammenslåing, men den sulteforingen skiftende regjeringer og Storting har drevet med i mange år presser kommunene til å tenke sammenslåing. Stortinget har vedtatt flere reformer som pålegger kommunene nye oppgaver uten å overføre tilstrekkelig med penger. Bondevik II-regjeringen har strammet ytterligere til med nedskjæringer til kommunale næringsfond, SND og bøndene. At små distriktskommuner blir spesielt hardt rammet er bevisst fra kommunalminister Erna Solberg (H). Hun har uttalt at antall kommuner må reduseres med 100 i løpet av få år.
Prosessen må starte med en konsekvensutredning der fordeler og ulemper med større kommuner blir grundig drøftet, deretter må innbyggerne få avgjøre i en folkeavstemming om de vil beholde dagens kommuner eller om de vil ha sammenslåing med nabokommunene.
