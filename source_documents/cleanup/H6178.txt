
03.09.02
Øystein Djupedal
Hovedlinjene i barnehagereformen ligger fast
Partiene som utgjør flertallet for barnehagereformen, Arbeiderpartiet, Fremskrittspartiet, Sosialistisk Venstreparti og Senterpartiet, er glade for at Regjeringen gjør en grundig jobb i utformingen av det konkrete innholdet i reformen.
-Hovedlinjene i avtalen med makspris og full barnehagedekning må regjeringen følge opp. Men en så stor reform skaper mange utfordringer av praktisk art, og vi vil samarbeide med Regjeringen om å finne konstruktive løsninger på disse, uttaler Hill Marta Solberg, finanspolitisk talskvinne i Arbeiderpartiet.
Barne- og familiedepartementet har bestilt en rekke rapporter som vurderer ulike sider ved stortingsflertallets vedtak om makspris på barnehageplasser kombinert med full dekning.
-Rapportene setter søkelyset på mangler ved barnehageavtalen som vi var klar over, framhever Siv Jensen, finanspolitisk talskvinne i Fremskrittspartiet. -Dårlig tallmateriale gjorde det vanskelig for oss å finne de konkrete løsningene. Barne- og familieministeren kunne for eksempel ikke gi oss noe klart svar på hva en barnehageplass koster. Da ville det vært uansvarlig av Stortinget å gjøre et mer konkret vedtak.
Foreløpige tall tyder på at barnehageutbyggingen ligger vesentlig under Regjeringens reduserte mål om 7500 nye plasser i år. Foreldrebetalingen har også gått opp i en del kommuner. Dette skjer til tross for kraftig økning i statstilskuddet og innføring av stimuleringstilskudd.
-Dette viser at dagens modell for barnehagedrift ikke fungerer, påpeker Øystein Djupedal, finanspolitisk talsmann i SV. -Denne reformen er en stor og nødvendig satsing på barnehagene til beste for barn og barnefamilier. Vi håper Regjeringen etter hvert vil bidra til å fjerne usikkerhet som følge av manglende konkretisering i avtalen. At det ikke er en konkret utforming av modell for inntektsgradering og søskenmoderasjon i avtalen betyr ikke at dette ikke skal være med.
Rattsø-rapportens viktigste kritikk er at modellen vil virke kostnadsdrivende.
-Avtalen inneholder klare formuleringer om behovet for kostnadskontroll, uttaler Morten Lund, finanspolitisk talsmann i Senterpartiet. -Vi forventer at regjeringen sammen med det øvrige opplegget lager ordninger som gir god utnyttelse av felleskapets ressurser.
