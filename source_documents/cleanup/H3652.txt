
06.06.01
Rolf Reikvam, utdanningspolitisk talsmann:
Sosialistisk Venstrepartis Pressetjeneste
SV øker stipendet og studiestøtten
I forbindelse med behandlingen av revidert nasjonalbudsjett foreslår SV å øke stipendandelen til 40 prosent, og øke studiestøtten allerede fra semesterstart i høst.
 Nå har vi utredet nok. Det er på tide å skjære igjennom, sier utdanningspolitisk talsmann i SV, Rolf Reikvam
Regjeringen Bondevik lovet allerede i 1997 å øke stipendandelen til 40 prosent, og Kirke- og utdanningsminister Trond Giske har gitt klare signaler om at det skal bli mer å rutte med for studentene. Så langt har dette ikke vært til særlig mye glede for studentene, all den tid man ikke kan leve av løfter.
 Samtlige partier har lovet så mye så lenge at det begynner å bli pinlig. Jeg ser ingen grunn til å utsette dette lenger, sier Reikvam.
Han vil gi studentene 80 000 kroner å leve for neste skoleår. Det vil si 32 000 stipendkroner, mot dagens snaue 20 000.
 Studielånet knekker nakken på unge mennesker i etableringsfasen. Bare i fjor hadde Lånekassen 48 100 inkassosaker, påpeker Reikvam.
Arbeiderpartiet allierer seg nå med Fremskrittspartiet i utforming av framtidas studiefinansiering, i en modell som både SV, Høyre og Sentrum har karakterisert som for brutal ovenfor studentene. Modellen går ut på å beregne stipend ut i fra avlagte vekttall, og det vil gi mest penger til de flinke studentene.
 Dette innebærer en risiko for den enkelte som jeg frykter kan avskrekke unge mennesker fra å ta opp studielån, advarer utdanningspolitisk talsmann i SV, Rolf Reikvam
