
28.03.03
Arbeiderpartiet
Arbeiderpartiet vil ha en ny kystpolitikk
Arbeiderpartiets kystutvalg har i dag lagt fram rådslag for en ny kystpolitikk.
- Vi har laget et debattopplegg som tar for seg de næringene vi mener er mest spesielle for kysten, og hvor det er størst muligheter for videre utvikling, sier leder av kystutvalget, Karl Eirik Schjøtt-Pedersen.
- Det er en bred drøfting av fiskeripolitikken fordi vi her står overfor de vanskeligste politiske valgene. Det er også en relativt bred drøfting av de to andre særskilte kystnæringene; den maritime sektoren og petroleumssektoren. I tillegg har vi valgt å trekke fram reiselivsnæringen som et særskilt mulighetsområde for kysten, opplyser han.
- Dette er et opplegg for debatt. Det er nå opp til partiorganisasjonen å vurdere om avgrensningene er de riktige. Om kursen er den riktige. Om tiltakene er de riktige. Det er fullt mulig å foreslå at nye områder skal trekkes inn, sier Schjøtt-Pedersen.
- På de vanskeligste områdene har vi bevisst unnlatt å foreslå standpunkt. Vi vil først høre meningene ute i organisasjonen. Vi har imidlertid pekt på de temaer som må avklares. Nå venter vi på partiorganisasjonens synspunkter, framholder Karl Eirik Schjøtt-Pedersen
