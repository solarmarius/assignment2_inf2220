
Torsdag 28. juli 1994
KrF-leder Kjell Magne Bondevik om "landbrukskartet":
ET FORSØK PÅ Å BEGRENSE SKADE SOM ALT ER SKJEDD
-Dette er bare et forsøk på å begrense de negative skadevirkningene på norsk landbruk som det vil få dersom Norge skal føre en felles landsbrukspolitikk med EU. Slik karakteriserer Kristelig Folkepartis leder Kjell Magne Bondevik kartet over områdene for "nordlig landbruk" som landbruksministeren har lagt fram.
-De områdene som får nordlig støtte, og som utgjør omlag halvparten av norsk landbruk, kan nok få kompensert de verste ulempene ved et eventuelt norsk EU-medlemskap, vel og merke dersom det er politisk vilje til dette i Norge. Men resten, som også utgjør nesten halvparten av landbruket, vil få sin støtte vesentlig redusert, og jeg er redd mange bruk ikke vil overlevve dette, sier Bondevik.
Bondevik er også kritisk til fastsettelsen av grensene for hva som ligger innenfor eller utenfor støtteområdene. Når grensen går midt gjennom kommunen, som i Kvinesdal, føles dette urettferdig for bønder som eller har helt like produksjonsvilkår, sier han.
-Det er ingen tvil om at et eventuelt norsk EU-medlemskap vil få svært uheldige virkninger for mange bygdesamfunn i Sør-Norge, sier Kjell Magne Bondevik.
Bondevik legger til at han er overbevist om at regjeringen har gjort sitt beste for å få til et kart som omfatter så mye som mulig. -Problemet er bare at en felles landbrukspolitikk i EU rett og slett ikke kan tillate ordninger som gir gode nok løsninger for Norge, sier Kjell Magne Bondevik.
