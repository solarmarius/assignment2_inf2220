
tirsdag 17. august 1999 12:59:39
VENSTRE:
- Lilletun må bli budsjettvinneren
Venstre skal gjøre sitt beste for at undervisningsminister Jon Lilletun blir "budsjettvinner" når statsbudsjettet for år 2000 skal vedtas, sa Venstres parlamentariske leder Gunnar Kvassheim på en pressekonferanse i Oslo i dag.
Venstre er svært tilfreds med at statsministeren i går offentliggjorde en økt satsing på skolen på nærmere 1 mrd i de kommende fire årene.
- Dette er et meget bra tiltak og Venstre vil arbeide for at det blir en ytterligere satsingen på skole- og utdanning når statsbudsjettet for år 2000 legges fram i oktober, sa Kvassheim.
For Venstre vil det være viktig at lærerrekrutteringen, ungdomsskolen og IKT-utstyr i skolen prioriteres fremst i en økt satsing på skole, sa Kvassheim.
Venstre ønsker også at de høyere utdanningsinstitusjonene sikres gode og stabile rammebetingelser selv om studenttallene går ned.
Venstres fremste kandidater i fylkene og de største byene, som var samlet i Trondheim i helgen, har satt skolen fremst i prioriteringen av kommunale og fylkeskommunale oppgaver, og har lovet å gjøre skole og utdanning til hovedsak i lokalpolitikken de kommende årene.
