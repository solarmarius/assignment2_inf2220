
Dato: 22. april 2004
Stortingsrepresentant Ursula Evje (FrP), medlem i Kirke-, Utdannings- og Forskningskomiteen
Små og verneverdige fag krever økt internasjonalt samarbeid
Små og verneverdige fag står overfor store utfordringer - med tanke på både rekruttering og bevaring og videreutvikling av kompetanse. I løpet av perioden 1996-02 har disse fagene hatt en tilbakegang i antall lærlinger på cirka 35 prosent. Stortinget behandler nå et forslag om etablering av nettverk og opplæringskontorer for små og verneverdige fag. Saksordfører Ursula Evje (FrP) mener et snevert nasjonalt perspektiv på utfordringene for de små og verneverdige fagene har lite for seg.
- Norge er ikke alene om å slite med manglende kompetanse og dårlig rekruttering for små og verneverdige fag. Derfor er det viktig at vi ser lenger enn fylker og kommuner i vårt eget land hvis vi skal bedre situasjonen for disse fagene. En internasjonalisering vil gi større elevmasse, flere kontaktpunkter, bedre miljøer og kvalitetssikret prøvetaking. Felles problemer og utfordringer krever ofte felles løsninger. Derfor er det viktig at man intensiverer samarbeidet med først og fremst de nordiske landene, og EØS-landene om felles løsninger for små og verneverdige fag, sier saksordfører Ursula Evje.
I rapporten "Smä hantverksyrken" som ble utarbeidet av Nordisk skolesamarbeid i Nordisk Ministerråd i 1999, og som tok for seg 36 fag i de fem nordiske landene ble det konkludert med at det var et sterkt ønske om økt samarbeid og felles løsninger i forhold til læresteder, fagmiljøer, materielltilgang og rekruttering.
- I tillegg finnes det svært gode tradisjoner for en rekke håndverksyrker i en del østeuropeiske land, og her ligger det store muligheter for utveksling av kompetanse og erfaring med disse landene til å opprettholde og videreutvikle yrker som faller inn under gruppen små og verneverdige fag, påpeker Evje.
- Svaret på utfordringene ligger derfor ikke i etablering av flere administrative enheter og ytterligere regional spredning i Norge, med oppsplitting av fagmiljøer som konsekvens. Ivaretakelsen av de håndverksmessige fag og tradisjoner gjøres best med et bredere internasjonalt samarbeid, der Norge kan sees på som et regionkontor, avslutter Ursula Evje.
