
Dato:7. juni 2000
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
- BARE FREMSKRITTSPARTIET YTER
PENSJONISTENE RETTFERDIGHET!
Trygdeoppgjøret for år 2000 er vel i havn. Staten, LO, FFO (Funksjonshemmedes fellesorganisasjon) og Norsk Pensjonistforbund har forhandlet og blitt enige om hvor stor økningen av grunnbeløpet skal bli i år. Organisasjonene la frem krav om en økning på kr. 2.870 mens Staten tilbød kr. 2.140, noe organisasjonene godtok uten å blunke!
- Jeg må stille meg spørsmålet om hvor lenge pensjonistene vil finne seg i å bli representert av en organisasjon som ikke ivaretar deres interesser med noen særlig styrke og som de fleste ikke en gang er medlem av, sier stortingsrepresentant Harald T. Nesvik fra Fremskrittspartiet.
- Nok en gang blir pensjonene underregulert i forhold til den inntektsutviklingen som blir lønnsmottakere til del. Dette har pågått i så mange år at pensjonistenes inntekter har sakket sterkt akterut i forhold til andre grupper. Dette er ikke i overensstemmelse med de løfter som ble gitt da Folketrygden ble innført, sier Nesvik
- Lønnsmottakerne skal til neste år få to ekstra feriedager. Dette har pensjonister heller ikke fått noen kompensasjon for, sier Nesvik som vil fremme forslag på vegne av Fremskrittspartiet ved behandlingen av Trygdeoppgjøret i Stortinget om at grunnbeløpet skal økes med kr. 2.870, slik pensjonistenes organisasjoner ønsket.
- Jeg er vant til at Fremskrittspartiet er det eneste partiet som tar pensjonistenes økonomiske situasjon på alvor og som følger opp de løfter som er gitt, men jeg er oppgitt over organisasjonene som ikke kjemper hardere for å oppnå imøtekommenhet overfor sine krav, avslutter Nesvik som synes pensjonister bør være oppmerksom på hvem som taler deres sak.
