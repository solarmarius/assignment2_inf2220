
Torsdag 25. mars 1993
Stortingsrepresentant Eleonore Bjartveit (KrF):
PARTNERSKAPSLOV VIL FÅ STORE KONSEKVENSER
Det vil få store og vidtrekkende konsekvenser dersom Stortinget vedtar Regjeringens forslag til partnerskapslov. Forslaget er i realiteten en lovmessig likestilling mellom homofilt partnerskap og ekteskapet, og åpner for at alle ekteskapets rettsvirkninger også skal gjelde homofile par. Det er nok å vise til at omlag 800 lovparagrafer i cirka 120 lover som regulerer forholdene mellom ektefeller, nå får rettsvirkning for registrerte homofile partnere. Samtidig blir en mengde forskrifter gjort gjeldende. Det skriver stortingsrepresentant Eleonore Bjartveit (KrF, Oslo) i sine merknader i innstillingen fra Forbruker- og administrasjonskomiteen til regjeringens forslag til partnerskapslov.
Eleonore Bjartveit er sterkt kritisk til lovforslaget, og skriver i sine merknader at selv om Regjeringen hevder noe annet i proposisjonen, åpner lovforslaget i realiteten for ekteskap mellom homofile. Innholdet i lovforslaget undergraver den positive særstilling ekteskapet mellom mann og kvinne har hatt i lovverket, slår hun fast.
-Jeg understreker i mine merknader at en partnerskapslov for homofile ikke er i samsvar med det verdigrunnlaget samfunnet vårt hittil har bygget på når det gjelder familie og ekteskap. Det innebærer et klart brudd med den lovtradisjon vi hittil har hatt, sier Eleonore Bjartveit. Hun mener at samfunnet har både rett og plikt til å prioritere den samlivsform det ønsker som basis for samfunnet ut fra etiske standpunkt og et valg av verdier.
Hun mener det er helt innlysende at kravet om rett for homofile til å adoptere barn vil komme nokså raskt etter at denne loven eventuelt er vedtatt.
-Det er nok å minne om de signalene som de homofiles organisasjoner alt har gitt om dette, og jeg vil advare mot loven også på den bakgrunn, sier Eleonore Bjartveit.
Hun skriver også i sine merknader at med det seremonielle preget som regjeringen legger opp til at partnerskapsregistreringen skal få, bør det absolutt være adgang til reservasjonsrett for de sorenskrivere som av samvittighetsgrunner ikke ønsker å gjennomføre slike registreringer.
-Skulle loven bli vedtatt, er dette et spørsmål man fra KrFs side vil vurdere å komme tilbake til, sier hun.
