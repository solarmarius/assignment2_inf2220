
tirsdag 30. januar 2001 11:32:10
Venstres leder Lars Sponheim:
- Felles nordisk handlingsplan mot nazisme
[Bilde:Fil0.png]Venstres leder Lars Sponheim ønsker en felles nordisk handlingsplan for å bekjempe den økende nazismen i de nordiske landene. -Vi ser stadig vekk eksempler på at de nynazistiske miljøene samarbeider over landegrensene, da må vi som ønsker å bekjempe nazismen og denne utviklingen også samarbeide på samme måte, sier Sponheim.
Sponheim ønsker at Nordisk Råd snarest bør drøfte disse utfordringene både på ministernivå og gjennom å arrangere en temasessjon i løpet av året. Venstre vil med det første diskutere ta opp problemstillingen med de andre partiene i midten-gruppen i Nordisk Råd.
- Som politisk parti må vi forplikte oss til å oppfylle vår del av kontrakten med norske og nordiske borgere: Vi må ta til motmæle mot alle politikere som gjennom å bygge opp under intoleranse og fremmedfrykt fremmer rasisme og hat. Vi må jobbe for at nærmiljøet,gjennom skole, politi, frivillige organisasjoner og andre ungdomstilbud, skal få styrket mulighet til å bekjempe rasisme og fremmedfrykt. Vi må bruke vår politiske posisjon til å fremme toleranse og forståelse mellom folkeslag, og fremme dialog mellom ulike grupper i det norske samfunn for å styrke det fredelige, flerkulturelle samfunn vi vil ha, sier Sponheim.
En felles nordisk handlingsplan må basere seg på et bredt folkelig engasjement som utfordrer alle nordiske borgere til å ta til motmæle, gjør en innsats i nærmiljøet, og kjemp for toleranse i jobben, på skolen og i bomiljøet. - En folkelig og politisk mobilisering mot nazisme og rasisme er både viktig og nødvendig, sier Venstres leder Lars Sponheim.
Oslo, 30. januar 2001, kl. 11:30
