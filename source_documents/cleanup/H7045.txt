
08.05.03
Arbeiderpartiet
Ny logo og design for Arbeiderpartiet
- Samtidig som vi har startet arbeidet med fornyelse av partiets organisasjon, tar vi i bruk ny logo og design. Jeg er veldig godt fornøyd med resultatet, sier partisekretær Martin Kolberg.
- Den nye designen viderefører det beste i partiets historie, samtidig som den representerer en modernisering av den visuelle profilen. Rosa skal fortsatt være partiets symbol, men denne kommer nå i en form som tilfredstiller de krav som stilles til en logo: Myk, pen, enkel og anvendelig. Designen er tidløs, det vil si at den skal kunne brukes i mange år framover, forteller Kolberg.
Arbeiderpartiets nye design er utarbeidet og levert av New Deal i samarbeid med grafisk designer Rune Mortensen. Partiets nye logo er laget av Rune Mortensen. Han er 28 år gammel og opprinnelig fra Flekkefjord. Han har tidligere arbeidet i New Deal, men startet i 2001 eget designstudio: Rune Mortensen Design Studio i Oslo. Hans hovedarbeidsområde er kulturlivet i Oslo. I 1999 vant Mortensen pris for beste plakat i forbindelse med feiringen av LOs 100-års jubileum.
- Arbeiderpartiet er glad for å kunne hente sin nye logo fra en ung, lovende designer som er i gang med å bygge opp sin egen virksomhet, sier Kolberg.
GAN Media, som også har utviklet partiets nettsted, har hatt ansvaret for ny design på hjemmesiden.
Ny logo for nedlasting finnes under Presse på www.dna.no.
