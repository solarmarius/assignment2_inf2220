
25/5-01
Tilfreds med DLF-avgjørelse i Oslo Namsrett
Sentralstyret i DLF vil med dette uttrykke sin tilfredshet med at Oslo Namsrett har pålagt fylkesvalgstyret i Akershus å omgjøre sitt vedtak om å underkjenne begge forslagene til stortingsvalglister. Vi er enige i namsrettens kjennelse om at alle fylkesvalgstyrene har en plikt til å ta stilling i denne saken, og regner med at en ny behandling av denne saken vil falle i vår favør.
Sentralstyret i DLF vil spesielt vise til utredningen fra administrasjonen i Oslo kommune, som er grundig gjennomarbeidet, og som er entydig i sine konklusjoner. Utredningen etterlater ingen tvil om hvem som har rett til å representere DLF i stortingsvalget 2001.Denne utredningen er jo også utgangspunktet for innstillingen i Oslo om å godkjenne det ekte DLF sitt forslag til stortingsvalgliste.
Sentralstyret anser den siste utviklingen, Namsrettens avgjørelse, og innstillingen fra Oslo, som et vendepunkt i denne saken, og vil bety at våre argumenter i denne saken blir tatt hensyn til der hvor valgstyrene har gått grundig og seriøst inn for å sette seg inn i denne saken. Valgstyrene i Akershus, Vestfold og Nordland vil nå måtte ta en ny avgjørelse i denne saken. Vi regner med denne avgjørelsen vil bli tatt etter et like grundig forarbeid som den som har resultert i den grundige og svært godt gjennomarbeidede utredningen fra administrasjonen i Oslo kommune.
Gundersen sin organisasjon, som på ingen måte har rett til å kalle seg Det Liberale Folkepartiet, er velkommen til å stille til stortingsvalget, men ikke under vårt navn. Dette har Sentralstyret i DLF poengtert lenge, og regner det som sikkert at rett gruppe nå får muligheten til å stille til valg under rett navn. Sentralstyret arbeidet med å stille lister til valget, og å forberede valgkamp for DLF, allerede lenge før det ble kjent at utbrytere fra FrP prøvde å kuppe vårt parti, og er glade for at dette arbeidet nå ser ut til å kunne fortsette.
For Sentralstyret i Det Liberale Folkepartiet
Trond Johansen
Leder
Arne Lidwin
Nestleder
Terje Lidwin
Generalsekretær
