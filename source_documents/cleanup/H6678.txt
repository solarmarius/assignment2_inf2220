
16.01.03
Venstre
Advarer mot svekket lokaldemokrati
- Venstre vil advare mot den barbering av lokaldemokratiet som skjer ved å redusere kommunestyrene, sier partiets nestleder Trine Skei Grande.
- Det er en urovekkende tendens til å tro at kommuner skal være som bedrifter, og at borgernes demokratiske rolle blir redusert til fordel for administrasjonen og en håndfull "profesjonelle" politiske ledere.
Både reduksjon i antall representanter i kommunestyrene og saneringen av politiske utvalg er betenkelig fra et demokratisk synspunkt. Det svekker bredden i representasjon og rekruttering, og dermed mangfold og folkelig innflytelse i lokalpolitikken. Venstre har stort sett stemt imot denne utviklingen, og vil fortsatt stå på for å styrke lokaldemokratiet.
- Jeg er enig med professor Harald Baldersheim, i hans synspunkter på dette, sier Trine Skei Grande.
