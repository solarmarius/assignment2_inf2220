
Stortinget, 3. november 2003
Stortingsrepresentant Eli Sollied Øveraas (Sp) i familie- kultur- og administrasjonskomiteen
Nynorsk vitamininnsprøyting
Senterpartiet tar til orde for ei offensiv satsing på nynorsk. I sitt alternative budsjett for 2004 fremjar Sp forslag om ei nynorskpakke på 10 millionar kroner. I tillegg gjer Sp framlegg om å opprette eit fond på 25 millionar kroner - førebels kalla Vinjefondet for nynorsk journalistikk - oppkalla etter forfattaren og avismannen A. O. Vinje.
Regjeringa peikar i Kulturmeldinga (Kulturpolitikk fram mot 2014) på at det i 2013 er 200 år sidan Ivar Aasen vart fødd og at "det tiåret som står att fram til dette jubileet, kan vere eit høveleg tidsperspektiv for eit meir systematisk arbeid med å styrkje den nynorske skriftkulturen". Senterpartiet tar Regjeringa på ordet og fremjar forslag om ei offensiv satsing på nynorsken. I tillegg til Vinjefondet, ønsker Senterpartiet å styrkje ei rad nynorske institusjonar, til dømes Norges Mållag, Samlaget og Det Norske Teatret, med til saman 10 millionar kroner ut over Regjeringas budsjettframlegg. Meininga med Senterpartiets nynorskpakke er å syte for ei vitamininnsprøyting og betre nynorskens konkurranseevne andsynes bokmål i Noreg.
Eit typisk trekk for nynorsk skriftkultur er at der er mange handlekraftige miljø og mange institusjonar, men at det alltid manglar pengar til å realisere dei beste ideane. Kulturpolitisk vil det difor vere verdifullt å etablere eit fond som blir forvalta og brukt uavhengig av dei kortsiktige prioriteringane som ligg til grunn for dei årlege statsbudsjetta. Styrking av nynorsk skriftkultur gir mest att på dei områda der språkbruken er mest synleg. Eit fond for nynorsk journalistisk formidling bør difor prioritere styrking av nynorsk innanfor aviser, radio, TV, internett og reklame. Ein aktuell bruksmåte kan vere frikjøp av journalistar og andre mediearbeidarar i inntil tre månader til etterutdanning ved høgskular eller ved NRK sitt nye kompetansesenter for nynorsk mediespråk.
