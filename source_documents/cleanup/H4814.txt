
19. juni 2000
Thorbjørn Jagland
J@gland-brev
Det er mye å undre seg over for tiden. Et forhold å undre seg over er at det igjen blir depresjon og surhet i Arbeiderpartiets rekker over at meningsmålingene er dårlige. Som om det skulle være en stor nyhet og overraskelse. Hvor mange ganger har vi ikke hatt slike målinger de siste ti årene? Hvor mange ganger har ikke Arbeiderpartiet klart å gjøre gode valg i den samme perioden? Vi hadde sannsynligvis klart å gjøre enda bedre valg hvis partiet hadde beholdt roen da målingene var dårlige. På den måten hadde vi kunne ta kampen med våre motstandere i stedet for å kjempe med oss selv.
Noen av de samme målingene som er kommet i det siste har omtrent det samme innhold som VG med stor sensasjon bragte rett før Arbeiderpartiets landsstyremøte i februar og som andre fulgte opp heseblesende. Det dramatiske var at Ap hadde et grunnfjell under 20 prosent. Faktum er at det er lenge siden Arbeiderpartiets grunnfjell var særlig større enn dette. Det finnes ikke så mange lojale velgere lenger. Heldigvis. Partiene må kjempe om velgernes gunst. Men i februar ble dette fremstilt som en stor sensasjon. Og mange kastet seg på.
Det er tross alt et lyspunkt nå at slike meningsmålinger ikke blir presentert på den samme vridde måten. Derfor burde det være et krav at partiets egne også hadde et mer edruelig forhold til dem.
Et annet forhold å undre seg over er at Bondevik ikke vil samarbeide med Arbeiderpartiet. Han setter seg selv utenfor innflytelse og slipper unna kritikk for det. Husker man hvordan Arbeiderpartiet ble kritisert fordi vi ikke ville inngå budsjettavtale med sentrumspartiene og for at vi drev sentrumspartiene i armene på høyrepartiene?
I henhold til det Bondevik sa i Stortinget fredag er dette hans strategi - å fristille sentrumspartiene slik at man kan komme tilbake til den gamle retorikken om storkoalisjonen mellom Arbeiderpartiet og Høyre.
Jeg tror Arbeiderpartiets folk bør ta dette med stor ro. Arbeiderpartiet kommer ikke til å gjøre som sentrumspartiene, å skifte politikk hele tiden avhengig av hvor man kan hente støtte i Stortinget. Vi kommer til å stå på hovedlinjene i vår politikk og så hente vekslende støtte for denne politikken. Det er vi nødt til å gjøre så lenge ingen andre er villige til å drøfte fastere flertallsallianser.
Men jeg undrer meg storligen over at Bondevik vil sette sentrumspartiene utenfor innflytelse.
Det som jeg ikke undrer meg over er at noen prøver å få i stand en maktkamp i Arbeiderpartiet. Det er som ventet. Men det vil ikke lykkes. For dette kommer Jens og jeg ikke til å vikle oss inn i - selv om folk i og utenfor Arbeiderpartiet prøver. Jeg tok min avgjørelse i februar - av hensyn til partiet. Jeg sa til landsstyret at Jens må være partiets frontfigur og at jeg selv ville fortsette å lede partiarbeidet. Siden er jeg blitt utenriksminister. Noe som er en stor oppgave. Det å stå i spissen for å lede Norges utenrikspolitikk med så store forandringer i Europa og globalt som det vi har nå, er en av Arbeiderpartiets viktigste oppgaver og jeg ser det som en stor fordel i løsningen av denne oppgaven at jeg samtidig kan være leder av partiet.
Som leder av partiet ser jeg nå to store oppgaver. Den ene er å organisere en valgkamp slik at vi kan vinne valget i 2001. Vi er godt i gang.
Sentralstyret har allerede ansatt en egen valgkampleder. Min gamle medarbeider Beret Bråten har tatt på seg jobben og fått med seg Jan Bøler og Frode Iversen i teamet. Jeg har gitt beskjed om at valgkampen må bygges rundt to ting: Arbeiderpartiets program og Jens Stoltenberg.
Den andre store oppgaven blir derfor å sluttføre arbeidet med partiets neste arbeidsprogram. Dette skal være program for en nødvendig fornyelse av Norge.
Vi skal selvfølgelig ikke dilte etter høyrepartienes modernisering. De vil av ideologiske grunner bygge ned det offentlige ansvaret for velferden. Vi vil styrke fellesskapets ansvar - av hensynet til en rettferdig fordeling.
Det finnes ikke noen annen kjent metode for å få til en rettferdig fordeling enn å ha et sterkt offentlig ansvar.
På flere området må vi forandre på virkemidlene for å kunne bevare målene.
Et område er oljepolitikken og Statoils rolle. Jeg mener at hvis vi ikke er villige til å gi Statoil muligheter til å inngå allianser med utenlandske selskaper kan det føre til at Statoil og Norge svekkes. Dette har sammenheng med noe så fundamentalt som at Berlinmuren har falt og at det europeiske gassmarkedet liberaliseres. Begge deler skaper en ny og mer krevende situasjon for Statoil. Samarbeid om olje- og gassforsyning var et av hovedpunktene på toppmøtet mellom president Putin og den tyske forbundskansler Gerhard Schrøder sist uke. Egentlig burde dette påkalle store overskrifter i norske medier. (Bare Aftenposten fant grunn til å omtale det.) For nettopp dette er et eksempel på at Statoil får økende konkurranse om å få solgt gassen. Og det skjer fordi gamle fiender fra den kalde krigen nå kan samarbeide.
Vi møter også økende konkurranse om levering av gass til det europeiske gassmarkedet fra sør og sørøst.
Det at gassmarkedet liberaliseres går i samme retning. De gamle monopolene brytes opp og Statoil må konkurrere med svært mange selskaper.
I denne situasjonen må vårt viktigste olje- og gasselskap få mulighet til å gjøre som andre, inngå allianser slik at man kan få tilgang til blant annet distribusjonettene i Europa. Da kan man ikke unngå at det kommer inn noe annen kapital enn den som tilhører den norske stat.
Det er med andre ord fundamentale utenrikspolitiske endringer som har ført til at vår oljepolitikk har kommet i en ny stilling. Unnlater vi å forholde oss til dette kan resultatet bli det motsatte av det vi ønsker.
Det er bare en styrke at det er debatt om dette. Men den bør helst ta utgangspunkt i forholdene slik de er. Om ikke alle har fått med seg at den kalde krigen er slutt og at dette fører til fundamentalt nye rammebetingelser for vårt land, håper jeg partiet som sådan vil bygge på dette.
Statoilsaken dreier seg ikke om å privatisere olje- og gassressursene. For det er slått fast i norsk lov at de tilhører staten. Det saken dreier seg om er å sette Statoil i stand til å ivareta statens interesser i en ny virkelighet.
Det samme perspektivet må legges til grunn for debatten om patentdirektivet.
Det er fundamentale teknologiske endringer som ligger til grunn for dette direktivet. Dagsavisen hadde et stort oppslag lørdag om at det er mulig for Norge å legge ned veto mot direktivet uten at det møtes med mottiltak fra EU. Det er ikke frykten for dette som gjør at jeg ikke synes veto er noen farbar vei. Grunnen er at vi ikke kan nedlegge veto mot den teknologiske utvikling. Den må vi prøve å øve innflytelse over. Vi kan legge ned veto og dermed sette EFTA-landene Norge, Island og Liechtenstein utenfor utviklingen. Men vi kan ikke nedlegge veto mot det som skjer i verden ellers. Den får vi ingen innflytelse over ved å sette oss utenfor. Dessuten betyr bioteknologien store fremskritt for menneskeheten og den sterkest voksende industrien i verden, blant annet i våre naboland, har sitt utspring i den. Det ville være svært lite framtidsrettet å sette seg utenfor på dette området.
Derfor er det mye bedre å påvirke ved blant annet å holde fast ved intervensjonen sammen med Nederland. Intervensjonen dreier seg blant annet om patentdirektivet er i strid med den internasjonale konvensjonen om biodiversitet. Dette kan vi få klarlagt ved å holde fast ved intervensjonen ovenfor EU-domstolen. Og vi bør fram til eventuell innlemmelse i EØS arbeide med tiltak som kan motvirke de innvendingene som er kommet nasjonalt og internasjonalt.
Dette bør kombineres med at vi støtter at det bør komme lovhjemler på dette området som også Norge bør være en del av.
På den måten vil vi kunne få innflytelse over prosessen. Å signalisere veto vil bare føre til at vi setter Norge, Island og Liechtenstein utenfor.
Arbeiderpartiet ble i sin tid den ledende kraft fordi vi var i stand til å forstå hva framtida ville by på, forholde oss til det og definere de store oppgavene på dette grunnlaget. Jeg håper inderlig partiet på samme måte igjen vil sette seg selv i førersetet og definere politikken for en ny tid.
Jeg viker ikke unna debatten på disse to punktene og et tredje punkt, nemlig Europapolitikken. Disse punktene symboliserer mer enn noe annet at vi står ovenfor helt nye utenrikspolitiske og teknologiske rammebetingelser. Det er nødvendig for Norge å forholde seg til det. Det er nødvendig for Arbeiderpartiet å ta lederrollen. Jeg gleder meg til debatten fram mot landsmøtet
