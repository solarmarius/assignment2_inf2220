
Oslo, 30. november 2001
Kristin Krohn Devold
Norge tilbyr militære styrker
Det kan også være aktuelt å gi materiellstøtte til USA i forbindelse med de pågående operasjoner.
Regjeringen har besluttet å tilby militære styrker til den pågående militære kampanje, operasjon Enduring Freedom, og til eventuelle humanitære støtteoperasjoner i og rundt Afghanistan. Tilbudet, som fremsettes med forbehold om Stortingets samtykke, inkluderer jagerfly, transportfly, helikoptre og militære enheter på bakken. Styrkene vil bli tilbudt USA. Tilbudet vil være utgangspunkt for videre drøftelser om norsk militær deltakelse.
- Vår egen sikkerhet er nært og uløselig knyttet til utfallet av kampen mot internasjonal terrorisme. Vi må derfor være beredt til å ta vår del av de militære byrdene, uttaler forsvarsminister Kristin Krohn Devold i en kommentar etter dagens møte i Stortingets utvidede utenrikskomité.
Hun uttaler videre: - I likhet med en rekke andre allierte land, vil Norge nå tilby mulige militære bidrag til USA. Det er svært lite sannsynlig at alle tilbudte elementer vil bli etterspurt. Det er likevel viktig at styrkebidragene forberedes for utplassering, slik at vi raskt kan stille med det som faktisk blir etterspurt.
De norske styrkebidragene er basert på frivillighet på linje med deltakelse i fredsoperasjoner. NATOs erklæring av
artikkel 5 åpner riktignok for beordring av personell med hjemmel i vernepliktsloven, men Regjeringen anser ikke dette som aktuelt i den nåværende situasjon.
