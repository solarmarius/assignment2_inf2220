
01.09.99
Kristin Halvorsen, leder i SV:
Sosialistisk Venstrepartis Pressetjeneste
Stortinget
Likestillingsloven må gjelde for alle skoler
- Alle skolebøker må bygge på prinsippet om likestilling mellom kjønnene, også på de skolene som er bygget på spesielle livssyn eller trosretninger, sier Kristin Halvorsen, leder i SV.
Likestillingsloven sier at læremidler som benyttes i skoler og undervisnings-institusjoner skal bygge på likestilling mellom kjønnene. Dette gjelder både private og offentlige skoler. I brev til Kirke-, utdannings- og forskningsdepartementet 30. august ber Likestillingsombud Anne Lise Ryel departementet om en redegjørelse for hvorfor private skoler som mottar offentlig støtte ikke er underlagt kontroll av Nasjonalt Læremiddelsenter.
- Vi kan ikke overlate til de kristne private skolene å selv vurdere hvilke bøker som bygger på likestilling. Bøkene disse skolene bruker må kontrolleres av Nasjonalt Læremiddelsenter, slik bøkene som brukes på alle andre skoler blir kontrollert, sier Halvorsen.
Halvorsen vil lovfeste prinsippet om likestilling når det gjelder undervisningen på private skoler, og ikke bare lærebøkene. Private skoler omfattes i dag ikke av likestillingslovens § 1 annet ledd om det offentliges plikt til å legge forholdene til rette for likestilling, som omfatter undervisningen i offentlig skole.
