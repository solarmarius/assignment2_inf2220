
18.06.02
Eli Sollied Øveraas, stortingsrepresentant Sp.
Barnehageforliket - flere og rimeligere barnehageplasser!
Mandag 17.juni 2002 gjorde Stortinget et historisk vedtak:
Innen år 2005 skal alle som ønsker det få en barnehageplass, og foreldrebetalingen skal reduseres til maks 1500 kroner!
Dette er historisk fordi et flertall bestående av 4 partier har gjennom en skriftlig avtale bundet seg til at dette blir realisert i løpet av stortingsperioden.
Politikere fra de fleste parti har de siste 10-15 år lovet full behovsdekning innen år 2000. Som vi alle vet, er det fremdeles stor mangel på barnehageplasser, særlig for barn under 3 år. Dårlig kommuneøkonomi har nok medvirket til lav barnehagebygging i kommunene, og usikker økonomi har ført til at 600 private barnehager har blitt nedlagt fra 1996 og fram til i dag.
Hvis småbarnsforeldre skal kunne velge hvordan de vil innrette hverdagen sin, er det helt avgjørende at de har en reell valgmulighet mellom bruk av kontantstøtte eller bruk av barnehage. Dagens virkelighet for landets småbarnsforeldre gir langt fra alle dette valget. Det var derfor avgjørende for Senterpartiet å få et vedtak i Stortinget som skulle sikre det viktigste i dagens barnehagepolitikk: Barnehageplass til de som ønsker det og lavere foreldrebetaling.
I løpet av det siste året har det vært skissert ulike modeller. Felles for de fleste, var lanseringen av ideen om at den offentlige støtten skulle gå til den enkelte barnehage. Dette ligger i Sem-erklæringen fra samarbeidsregjeringen. I dok-8 forslaget fra Frp og Sv, ble det foreslått at stykkprisfinansieringen skulle gå til den heldagsplassen som til enhver tid er i bruk i barnehagen..
Og hvem skulle da betale kapitalutgiftene for de tomme plassene? Kommunene, de private barnehagene eller foreldrene?
For Senterpartiet var det viktig å delta i forhandlingene med tanke på følgende:
Kommunene har - og skal fremdeles ha det overordna ansvaret for den totale barnehagepolitikken, og for Sp var det viktig å bidra til at dette ansvaret følges opp med nødvendige midler. Den "bufferen" som flertallet nå legger inn til kommunene, skal bidra økonomisk utjamning, samtidig som vi ønsker årlige kostnadsanalyser med tanke på at det hele tiden skal være nok penger i "bufferen."
Stimuleringstiltak gjennom hele 90-tallet førte til en aktiv barnehagepolitikk både fra private- og kommunale barnehageeiere. Senterpartiet har ved flere anledninger foreslått å gjeninnføre stimuleringstilskuddet, senest under budsjettbehandlingen høsten 2001, uten at dette fikk flertall. Stortingsflertallet har nå bestemt at allerede fra 1.07.02 og ut 2005 skal følgende gjelde:
Kr.16000 pr. ny plass for barn over 3 år og kr.20000 pr ny plass for barn under 3 år.
Tilskuddene skal kostnadsjusteres årlig, og være et bidrag for å stimulere til økt utbygging.
En stor gruppe barn med spesielle behov og psykosomatiske sykdommer, er av naturlige grunner mer kostnadskrevende enn andre barn. De aller fleste av desse barna går i de kommunale barnehagene, uten at det bevilges ekstra tilskudd for å gi et best mulig tilbud. Senterpartiet er svært fornøyd med at i avtalen likestilles disse barna med funksjonshemmede barn som får ekstra midler til styrkingstiltak.
Private og kommunale barnehager får full likebehandling. Med dagens stramme kommuneøkonomi er det svært ulik praksis fra kommune til kommune m.o.t. tilskudd til private barnehager. Den nye ordningen betyr at alle barnehager, uansett eierform, får ca. 80 pst offentlig støtte, mens foreldrene betaler de resterende 20 pst.
Mange har gitt uttrykk for mistro og skepsis etter at det ble klart at stortingsflertallet hadde forhandlet fram et barnehageforlik. Småbarnsforeldrene har hørt lovnadene før, og tør ikke ta gleden på forskudd.
Kommunene`s erfaring fra stortingsreformer, er at det ikke følges opp med midler, noe som igjen fører til kutt på andre områder kommunene har ansvaret for.
De private barnehagene frykter for nedleggelser og dårligere økonomi.
Og Utdanningsforbundet er redd kvaliteten forringes på grunn av mangel på førskolelærere. Senterpartiet har forståelse for den skepsis det blir gitt uttrykk for. Men Senterpartiet vil understreke at dette er en avtale som fullfinansierer barnehagesektoren, samtidig som kvaliteten ivaretaes gjennom barnehagelovens krav.
40 000 nye barnehageplasser innen 2005 er en ambisiøs målsetting. Senterpartiet erkjenner at dette kun kan realiseres gjennom ett nært og konstruktivt samarbeid mellom staten og kommunale- og private barnehageeiere.
Skal dagens småbarnsforeldre kunne delta i yrkeslivet, må storsamfunnet bidra til å legge forholdene til rette.
Målet er krystallklart:|
Full barnehagedekning innen 2005 - makspris på 1500 kroner fra 1.08.2004!
