
Lørdag 18. november
Partileder Valgerd Svarstad Haugland :
KLAR STYRKING AV VIKTIGE KrF-OMRÅDER
- Kristelig Folkeparti er meget tilfreds med å ha rettet opp mange av AP-regjeringens rammende nedskjæringer på flere viktige områder gjennom dagens budsjettavtale om statsbudsjettet for 2001. Frivillig sektor skånes nå for rammende kutt, bedrifter og arbeidsplasser trygges gjennom fjerningen av den foreslåtte konjunkturavgiften. Det var også svært viktig for oss å få gjennomslag for å fjerne moms på reiseliv, turisme, kultur og kollektivtrafikk, sier Kristelig Folkepartis partileder Valgerd Svarstad Haugland.
- Miljøprofilen er betydelig bedret gjennom budsjettavtalen. Vi har sikret 60 millioner til økte ENØK-bevilgninger, 190 millioner til økt satsing på kollektivtrafikk, og vi har fått gjennomslag for endring av reglene for støtte til fjernvarmeanlegg, sier Svarstad Haugland.
Psykiatrisektoren styrkes med 70 millioner, et område som har vært forsømt i norsk helsetjeneste, og hvor en skikkelig oppfølging av vedtatte planer med dette fastholdes.
Kommunene får nå økte rammeoverføringer på i alt 1.250 millioner. Dette er svært viktig i en situasjon der mange kommuner står i fare for å måtte kutte i tjenestetilbudet.
AP-regjeringen har måttet flytte historisk store summer i sitt budsjettforslag. For oss er ikke bare de store beløpene som er flyttet viktige. KrF har fått gjennomslag også for mange mindre påplussinger som har stor betydning for enkelte grupper. Som eksempler på mindre, men viktige, påplussinger vil jeg nevne økt adopsjonsstøtte, foreldreveiledning og samlivstiltak, tilskudd til arbeid med
rusproblemer, folkehøgskoler, private skoler og høgskoler. Kirken får også en etterlengtet styrking av økonomien med hele 48,5 millioner, opplyser KrFs partileder.
Budsjettavtalen gir landet et budsjett for år 2001 med en klar KrF- og sentrumsprofil, avslutter Kristelig Folkepartis partileder Valgerd Svarstad Haugland.
