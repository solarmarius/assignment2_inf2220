
10.05.03
Hill-Marta Solberg, Arbeiderpartiets finanspolitisk talskvinne
- Regjeringen har endelig skjønt alvoret
- Det er gledelig at Bondevik endelig varsler tiltak mot den sterkt voksende arbeidsledigheten i Revidert nasjonalbudsjett, og at Regjeringen omsider har erkjent at de gjorde et stort feilgrep da de barberte bevilgningene til SND. Det sier Arbeiderpartiets finanspolitiske talskvinne Hill-Marta Solberg i en kommentar til Bondeviks tale på KrFs landsmøte.
I talen til landsmøtet varslet Bondevik at Regjeringen i Revidert nasjonalbudsjett vil foreslå å sette av ytterligere én milliard kroner til låneordningen for skolebygg i kommunene, og at den vil opprette fire regionale Såkornfond, administrert av SND.
- Dette er forslag som er helt i tråd med Arbeiderpartiets politikk. Det er bra at Bondevik følger etter, men en av årsakene til den stigningen vi har sett i ledigheten, er at regjeringen ikke har villet bruke SND som et virkemiddel, men tvert imot barbert bevilgningene til SND, sier Solberg. Hun viser til at Bondevik-regjeringen i de siste to budsjettene konsekvent har kuttet SND-støtten. Ifølge Solberg viser beregninger SND selv har gjort at landet har gått glipp av titusenvis av nye arbeidsplasser på grunn av kuttene.
Solberg registrerer at Regjeringen nå konstaterer at den politikken de har ført har hatt negativ virkning overfor sysselsettingen. Hun er også glad for at Regjeringen nå vil trappe opp utlånsordningen for skolebygg som Arbeiderpartiet i sin tid innførte, men som Regjeringen tidligere har kuttet i. Å utvide utlånsordningen for skolebygg var ett av forslagene Arbeiderpartiet fremmet i sin tiltakspakke mot arbeidsledighet som ble lagt fram i april.
Arbeiderpartiet venter nå spent på å se hva mer Regjeringen kommer med av tiltak mot ledigheten i Revidert budsjett. - Jeg håper at Regjeringen her vil følge opp den omfattende tiltakspakken mot ledighet som Arbeiderpartiet har lagt fram, som blant annet omfatter tiltak for industri og næringsutvikling, økt boligbygging, styrking av kommuneøkonomien, flere arbeidsmarkedstiltak og gjeninnføring av ungdomsgarantien, sier Hill-Marta Solberg.
