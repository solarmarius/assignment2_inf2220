
1.7.2005
Pressemelding fra Unge Venstre
- Gjør som Sverige, gi lesbiske rett til kunstig befruktning
I dag 1.juli får lesbiske kvinner i Sverige rett til kunstig befruktning. Unge Venstre mener Norge må følge etter våre nordiske naboer.
- Lesbiske i Norge bør få rett til assistert befruktning, slik det har vært i Danmark i lang tid, og slik det i dag åpnes for i Sverige. Det er ingen grunn for at assistert befruktning for lesbiske fortsatt skal være forbudt i Norge, sier Michelsen.
I dagens bioteknologilov er det krav om samlivsform for kvinner som ønsker assistert befruktning. I § 2-2 står det: "Assistert befruktning kan bare utføres på kvinne som er gift eller er samboer med mann i ekteskapsliknende forhold".
- Er du kvinne og lever sammen med en mann så får man hjelp til bli gravid i Norge, men er du kvinne og lever sammen med en annen kvinne, så er det ikke greit. Da må man reise utenlands for å assistert befruktning. Denne diskrimineringen må vi få en slutt på, sier Michelsen.
Unge Venstre-lederen tror ikke regjeringspartnerne Kristelig Folkeparti og Høyre er enig med ham, ennå.
- Men en dag må også disse innse at det finnes ting som hverken Krf eller Høyre kan endre på, og det er at vi lever ulike liv og velger ulike samlivsformer. For Unge Venstre er prinsippet om likestilling mellom alle seksuelle legninger det avgjørende, sier Michelsen.
