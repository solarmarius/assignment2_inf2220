
11.04.03
Venstres stortingsgruppe
Invitasjon til samarbeid
- Regjeringens barnehagemelding er en invitasjon til samarbeid om felles mål, og den bør opposisjonen nå gripe, sier Venstres parlamentariske leder, Trine Skei Grande.
- Svakhetene ved makspris før vi har full barnehagedekning er nå så åpenbare at det vil være helt uforsvarlig å holde fast på denne modellen. Systemet er grovt usolidarisk.
Samtidig vil vi få en prøve på om honnørordene fra SVs, Senterpartiets og til dels Aps landsmøter om lokalt folkestyre er verdt papiret det er skrevet på, sier Skei Grande. Også senere i vår kommer regjeringen med radikale forslag for økt lokalt sjølstyre ­ som gir bedre utnyttelse av offentlige velferdskroner og mer engasjement der velferden faktisk utøves.
Makspris undergraver for det første hovedmålet i barnehagepolitikken ­ som er full behovsdekning. Den gir alle fordelene til de som allerede har plass, og setter videre utbygging i fare.
For det andre gjør makspris at vi mister kontroll over kostnadene. Med tak på inntektene, uansett kostnads- og kvalitetsnivå, vil systemet bryte sammen. Påstanden om at makspris i Sverige er vellykket er irrelevant, fordi de hadde full dekning først ­ nettopp slik regjeringen mener må til.
For det tredje undergraver makspris det lokale selvstyret og bidrar til ytterligere dårlig ressursutnyttelse lokalt.
- Regjeringen har en meget offensiv barnehagepolitikk. Det var vi som i Sem-erklæringen satte mål om full dekning, lavere priser og likebehandling av kommunale og private barnehager. I mange år har det vært lovet full dekning uten at det er fullt opp i praksis, fordi ansvaret har vært pulverisert. Nå tar regjeringen grep, og makspris-kameratene må ta hensyn til alle fakta ­ og besinne seg på sin dårlige løsning. ­ Dette handler ikke om vilje eller penger, men om å velge en modell som fører til målet, sier Trine Skei Grande.
