
27.1.2006
Lars Peder Brekk, Nestleder i Senterpartiet og Leder i næringskomiteen på Stortinget
100 dager i regjering
Den rødgrønne regjeringen er et historisk prosjekt. Det at Senterpartiet, Arbeiderpartiet og Sosialistisk Venstreparti har trosset historiske motsetninger til fordel for politisk samarbeid, har gitt oss en ny politisk situasjon i landet. I disse dager har den rødgrønne regjeringen sittet ved makten i 100 dager, noe som gjør det naturlig å se litt tilbake
Senterpartiet gikk til valg på de tre hovedsatsningsområdene bedre lokal velferd, en aktiv næringspolitikk, samt idrett frivillighet og kultur. Vi lovet ikke store skattelettelser, vi deltok ikke i klagesangen over dyr mat og dyrt brennevin. I stede brukte vi valgkampen til å fortelle velgerne hvordan vi ville bruke vårt mandat til å videreutvikle velferdssamfunnet til å gi mening og innhold til folks liv. Et velferdssamfunn som bygger på tanken om det enkelte mennesket sitt likeverd. Det er en stor og edel tanke. Alle har ikke de samme muligheter i et konkurransesamfunn der den sterkestes rett gjelder. Alle mennesker går ikke med overskudd.
Det er selvsagt begrenset hva man rekker på 100 dager, men jeg er likevel overbevist om at folk allerede merker en forskjell. Ved å gi kommunene mer penger har vi startet arbeidet med å forsterke den lokale velferden. En undersøkelse som Kommunenes Sentralforbud har gjennomført viser at 80 % av kommunene bruker disse pengene til å forsterke velferdstjenestene allerede i 2006. Dette betyr at det vil være flere lærere ansatt i den norske skole i 2006 enn det var i 2005. Det betyr også at det blir flere hender i omsorg, bedre vedlikehold av de kommunale veiene osv.
Senterpartiets mål er at folk sjøl skal kunne velge hvor i landet de vil bo. Men skal valgfriheten være reell, må det skapes arbeidsplasser i alle deler av landet. Det må skapes livskraftige lokalsamfunn med egne muligheter for utvikling. Jeg er derfor svært glad for at vi allerede ser konturene av en mer aktiv næringspolitikk. I budsjettet ble de kommunale næringsfondene gjeninnført som er et viktig virkemiddel for å styrke kommunenes muligheter til å drive lokalt næringsutviklingsarbeid og jobbskapning. Fylkene fikk økte midler til regional utvikling, herunder investeringstilskudd og etablererstipend. Bevilgningene til Norges forskningsråd, Innovasjon Norge og SIVA over Nærings- og handelsdepartementets budsjett økte med nesten 30 % til 2 207 mill. kroner og i tillegg bevilget vi 460 millioner mer til samferdsel.
ØSoria Moria-erklæringen inneholder klare mål for næringspolitikken. Dette skal følges opp i praksis. Vi skal utvikle nasjonale strategier innen de næringsområder hvor Norge har kompetanse eller særlige fortrinn, som marin sektor, maritim sektor, energi, miljø og reiseliv. Vi skal sikre et sterkt offentlig og nasjonalt eierskap for å nå viktige politiske mål og sikre avkastning og inntekter til fellesskapet. Vi skal sikre utøvere i landbruket inntektsutvikling og sosiale vilkår på linje med andre grupper. Økonomien i tradisjonell produksjon må sikres, samtidig som man legger til rette for økt verdiskaping fra miljøvennlig energi, omsorg og reiseliv. Regjeringen jobber målrettet for å opprettholde et sterkt importvern for innenlandsk landbruksproduksjon. I WTO-forhandlingene har regjeringen med utenriksministeren og landbruksministeren i spissen vist åpenhet, fasthet og tydelighet på vegne av norske interesser.
Fiskerpolitikken må på ny bli et virkemiddel i distriktspolitikken for å sikre bosetting og sysselsetting langs hele kysten. Senterpartiet har lagt premissene for en ny strukturpolitikk. Regjeringen har innført en pause i fortsatt strukturtiltak i fiskeflåten inntil evalueringen av effekten av struktureringen er ferdigstilt. Samtidig har man vedtatt overgangsordninger for å unngå at næringsutøvere blir økonomisk skadelidende mens evalueringen pågår.
For et levende lokal samfunn er kultur viktig. Skal mennesker trives i sitt nærmiljø er de nødt til å ha en meningsfull fritid. Vi trenger møteplasser, vi trenger gode opplevelser, vi er hele mennesker, og livet leves lokalt. I en tid der folk i stadig større grad føler tidsklemmens klamme grep om hverdagen, er vi nødt til å ta noen grep for å ta vare på og utvikle det lokale kulturlivet. Vårt mål er at de dugnadstimene som foreldrene bruker på skolekorpset skal gå med til deltagelse og undervisning, og i mindre grad til vaffelsteking og loddsalg. Det er i denne sammenhengen vi må se den nye tilskuddordningen for kjøp av instrumenter til skolekorps. I tillegg vil jeg framheve de økte bevilgningene til kulturkort for ungdom, festivalstøtte, riksteateret og regionale museer.
På tross av at mye er oppnådd har vi langt igjen før vi kan si oss fornøyd med egen innsats i regjering. Det er derfor godt å vite at vi enda har over 1300 dager å gjøre det på. Tiden går fort. Fokuset vårt må derfor være framover. Vi skal ikke bruke tida på statsministeren som falt i fjor. Senterpartiet skal bruke all den tid vi har til å legge til rette for levende og vitale lokalsamfunn landet rundt. I denne sammenheng vil spesielt forenklede kommunikasjonsmuligheter være viktig. For eksempel så har Senterpartiet lovt mye på breibånd, og dette løftet akter å holde.
For en regjering med store ambisjoner er oppgavene vi står framfor krevende, men det er dette vi har ønsket oss. Så blir nok ikke alt akkurat slik vi hadde trodd, slik er det som regel, og det er vi ydmyke ovenfor. Men vi vet hvor vi vil, og vi skal gjøre alt vi kan for å komme dit.
