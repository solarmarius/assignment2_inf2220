
19.1.2006
FrP
Carl I. Hagen takket nei til gjenvalg
Formann i FrP Carl I. Hagen, informerte offisielt i dag partiets valgkomité om at han ikke tar gjenvalg som partiformann på landsmøtet 5.- 7. mai.
- Selv om jeg har vært forberedt på dette lenge, er dette en spesiell dag for meg, sier Carl I. Hagen.
- Det er selvfølgelig vemodig å takke nei til gjenvalg. Men når jeg ser meg tilbake og ser alt jeg har oppnådd gjennom mine år som partiformann, er det også godt å vite at jeg forlater formannsposten i et parti som aldri har stått sterkere.
- FrPs partistruktur er nå sterkere og mer robust enn noensinne. Den som tar over etter meg vil få arbeidet med å lede partiet inn i regjeringskontorene. Jeg har stor tro på at den personen som tar over etter meg vil klare dette på en utmerket måte, sier han.
Carl I. Hagen har vært formann i Fremskrittspartiet siden 1978. Han var også partiets parlamentariske leder i 24 år, inntil han i fjor gikk av og stortingsgruppen valgte Siv Jensen som ny parlamentarisk leder.
Hagens avgang er planlagt. At han ikke ville ta gjenvalg på årets landsmøte har vært offentlig kjent i over to år.
Det er på FrPs landsmøtet 5. - 7. mai, at det velges ny partiformann. Det er partiets valgkomité som innstiller. Innstillingen skal være klar innen begynnelsen av april. Valgkomiteen ledes av ordfører i Nordreisa, John Karlsen.
