
24. april 2001
Fremskrittspartiets stortingsgruppe
BISTAND UTEN MÅL!
- Bistandsministerens redegjørelse i Stortinget bar preg av skryt, uten i det hele tatt å se på den effekten bistanden har hatt, mener Fremskrittspartiets formann Carl I. Hagen. Hagen etterlyser hvilke resultater norsk u-hjelp har for mottakerlandene og befolkningen i disse landene. Bistandsministeren gir inntrykk av at jo mer penger vi gir, jo bedre får u-landene det.
En nylig utgitt rapport fra Verdensbanken fastslår derimot at u-hjelp kan virke direkte negativt i de landene som mottar den. Hagen er derfor forskrekket over at Regjeringen ikke viser noen vilje til å se om u-hjelpen lever opp til målsettingen. - Tvert i mot snakkes det om en økning av u-hjelpen. Dette bekrefter at norsk u-hjelp bærer mer preg av å kjøpe seg støtte blant norske velgere og i FN-systemet, mens befolkningen i u-landene nødvendigvis ikke er de som kan glede seg over hjelpen, kommenterer Hagen.
Hagen mener evaluering av norsk bistand må sees fra mottakerlandene sin side og utføres av internasjonale organisasjoner som makter å se på effekten av norsk u-hjelp over tid. Og ikke som foreslått av norske myndigheter og organisasjoner som kan ha helt andre mål for norsk u-hjelp og ikke minst nivået på denne.
- I stedet for mer av det sammen burde Norge ta initiativ internasjonalt til å se på effekten av u-hjelp og ikke minst se på alternativer, som for eksempel avskaffelse av handelsbarrierer og fremme av frihandel som positive bidrag til en varig vei ut av fattigdommen, sier Hagen.
Hagen synes det er positivt at bistandsministeren signaliserer at Norge vil satse sterkere på å bekjempe HIV/AIDS problematikken. Dette problemet er verdensomspennende og en dyp tragedie for alle som rammes, det er derfor viktig at hele verdenssamfunnet tar grep for å bekjempe dette. Likeledes er jeg tilfreds med at Norge tar del i kampen mot tuberkulose, avslutter Hagen.
