
Mandag 26. september 1994
KrF-leder Kjell Magne Bondevik om utenrikskomiteens EU-innstilling:
EØS-AVTALEN ENESTE ALTERNATIV TIL EU-MEDLEMSKAP
-EØS-avtalen er nå viktig som det eneste reelle alternativet til et norsk EU-medlemskap. Uten den ville LO-kongressen aldri har sagt nei til EU-medlemskap. Kristelig Folkeparti påviser derfor i utenrikskomiteens innstilling til Regjeringens EU-melding at EØS-avtalen står fast, selv om noen EFTA-land blir EU-medlemmer. Det sier Kristelig Folkepartis leder Kjell Magne Bondevik i en kommentar. Bondevik er medlem av Stortingets utenrikskomité, som avga innstilling til EU-meldingen mandag.
-Innstillingen fra utenrikskomiteens viser at Regjeringen i sin EU-melding har gitt et ensidig og rosenrødt bilde av norsk EU-medlemskap. Nei-sida har i sine merknader påvist hvordan et unionsmedlemskap vil svekke Norges handlefrihet i utenrikspolitikken og i økonomisk politikk. Dette kan ødelegge den positive brobyggerrollen Norge ofte har hatt i internasjonal politikk. Samtidig vil et EU-medlemskap sette den norske velferdsstaten under press, sier Kjell Magne Bondevik.
-Nei-sida påviser også i innstillingen at forhandlingsresultatet er for dårlig, spesielt når det gjelder landbruks- og fiskerinæringene. Dette innebærer en trussel mot flere norske bygdesamfunn, sier Bondevik.
KrF-lederen konstaterer at ja-sida prøver å svekke EØS-avtalens stilling. Han har derfor i en merknad vist til uttalelser fra EØS-rådet som slår fast at EØS-avtalen blir stående selv om noen av EFTA-landene blir EU-medlemmer.
-Det blir kun snakk om justeringer av EØS-institusjonenes sammensetning, og ikke en generell reforhandling. Prosedyren for slike justeringer er allrede ivaretatt i den avtalen som foreligger, sier Kjell Magne Bondevik, som mandag sendte et brev til handelsminister Grethe Knudsen med flere kritiske spørsmål til uttalelser fra Regjeringen om EØS-avtalens framtid. Hvorfor er ikke dette tatt med i meldingen, og hva med at Østerrike alt har sagt ja til EU-medlemskap? spør Kjell Magne Bondevik i brevet.
