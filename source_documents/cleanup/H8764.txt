
Dato: 10. november 2004
Stortingsrepresentant Karin Ståhl Woldseth (FrP)
- Barnehageforliket er ikke truet
Barnehagepolitisk talskvinne i FrP, Karin Ståhl Woldseth, avviser at høringen til ny barnehagelov truer barnehageforliket. - Dette er en uproblematisk høring som Stortinget ikke behøver å ta stilling til, sier Woldseth.
Det var i går at Barne- og familieminister Laila Dåvøy la frem høringsutkastet til ny barnehagelov. Høringen inneholdt forslag om at barnehageansatte ikke lenger skal behøve å ha pedagogisk utdanning. Woldseth mener dette er uproblematisk i forhold til barnehageforliket og avviser dermed SV og Aps påstander om at høringsutkastet ødelegger forliket.
- Barnehageforliket ligger fast. Om regjeringen sender ut en høring så har dette ingen ting å bety for Stortinget, sier hun.
Woldseth sier at Stortinget ikke behøver å ta stilling til høringsnotatet før det kommer som en proposisjon til Stortinget. - Det er først da behøver vi å ta stilling til forslagene. Barnehageforliket ligger med andre ord fast så lenge vi ikke har noen konkrete forslag i Stortinget. Øystein Djupedals uttalelser om at forliket er dødt er derfor helt meningsløse, fastslår hun.
- Uansett hva som måtte skje i fremtiden er det full barnehagedekning og kvalitet som vil være avgjørende, avslutter Woldseth.
