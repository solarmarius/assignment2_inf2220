
27.2.97
Morten Lund,
Sak om organisering i kraftbransjen avgis i kommunalkomiteen:
A/S-SYKEN I KRAFTBRANSJEN MÅ STOPPES
Senterpartiet ser offentlige forvaltningsbedrifter som en framtidsrettet organiseringsform for kraftforetak fordi forvaltningsbedriftens formål er å gi sikker leveranse av strøm til lavest mulig pris og på like vilkår til abbonentene i sitt område. Formålet til aksjeselskapet er derimot å maksimere overskuddet, dvs. tjene mest mulig penger på produksjon og salg av strøm. Offentlig eierskap med slik selskapsform vil derved lett fungere som en skatteoppkrever i strid med det som har vært formålet med det offentlige engasjement i kraftutbygging.
Fra 1991 er antall A/S økt fra 43 til 104 av tilsammen 235 selskaper. Senterpartiet er bekymret for denne utviklingen som vi mener ikke har vært til kundenes fordel. Senterpartiet ønsker en evaluering av de aktuelle selskapsformer, samt å få slått fast at organisering som forvaltningsbedrift vil bli tillatt også i framtida. Senterpartiet er bekymret for at A/S-formen lettere fører til at store selskaper får dominerende posisjoner, noe som ikke er til fordel for det store flertall av kundene. A/S-formen gir også mindre sikkerhet for at det offentlige eierskapet kan sikres i samme omfang som i dag.
Senterpartiet ønsker en snarlig evaluering av Energiloven som gir de viktigste rammebetingelser for eierne. Det er sterkt beklagelig at Regjeringen har støtte i Stortinget for å bruke flere år på en vurdering av dette lovverket. Det er mange spådommer om at vi vil oppleve en utvikling mot stadig høgere strømpriser parallelt med at private og endog utenlandske eiere får økende innflytelse. Senterpartiet mener at utviklingen det siste året har avslørt svakheter med lovverket som må rettes opp. For en så viktig tjeneste der det offentlige har en så viktig posisjon, kan det ikke fortsette med så store prishopp og -variasjoner, så store fortjenester og så dårlig styring med handelen med utlandet.
Arbeiderpartiet og Høyre er enige om at dagens utvikling er så bra at Stortinget ikke skal blande seg borti. At forbrukerne protesterer og at et utvalg nedsatt av Arbeiderpartiets landsmøte ber om mer styring og mindre markedsorientering, gjør null inntrykk. «Det som skjer -det skjer», er disse partiers motto også på dette område.
