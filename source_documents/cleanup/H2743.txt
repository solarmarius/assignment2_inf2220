
Tirsdag 14. mars 1995
Stortingsrepresentant Valgerd Svarstad Haugland (KrF):
RETT TIL LIV - UEGNET TIL SKYTTERGRAVSKRIG
-Det er beklagelig at Arbeiderpartiet har valgt å gå i de gamle skyttergravene fra abortkampen i 1970-årene, i stedet for å ta en debatt om de utfordringene som forslaget om å grunnlovsfeste retten til liv reiser. Det er også et paradoks at Høyre, som kaller seg verdikonservativt, har tatt aktivt standpunkt mot et forslag som ønsker å verne retten til liv fra unnfangelse til en naturlig død. Det sa stortings-representant Valgerd Svarstad Haugland (KrF, Akershus) i debatten om et forslag fra Kåre Gjønnes, Anne Enger Lahnstein og John Alvheim om å innføre en paragraf til vern om liv og personlig frihet i grunnloven.
Valgerd Svarstad Haugland sa at debattene om menneskeverdet og retten til manipulering med liv, og om aktiv og passiv dødshjelp, har bekreftet behovet for en slik paragraf. -Uten en slik paragraf vil vi ikke ha det samme vernet mot spørsmål av typen "Hvor skal har vi råd til å la den-og-den leve?" når et uhelbredelig sykt menneske opptar dyre sykehussenger, sa hun.
-Genteknologien åpner for en stadig sterkere framheving av det fullkomne når det gjelder synet på mennesket, og gir oss verktøy til å manipulere med skaperverket rundt oss. Slik jeg ser det, er problemstillingene rundt disse debattene så viktige at vi bør ha et grunnlovsmessig utgangspunkt når vi skal arbeide videre med dem. Jeg synes også det er naturlig med mulighet for en grunnlovsforankret avgrensing når det gjelder mulighetene for å bruke vev fra aborterte fostre i behandlingen av født og ufødt liv. Å gjøre seg avhengig av å ta ett liv for å kunne berge et annet, er å sprenge en etisk grense, sa KrF-representanten.
Svarstad Haugland karakteriserte mye av argumentasjonen mot grunnlovsforslaget som "enfoldig", og sa hun var skuffet over at man hadde gått i skyttergravene i stedet for å våge en debatt om et forslag som går ut på å beskytte mot overgrep både ved livets begynnelse og livets slutt, sa Valgerd Svarstad Haugland i Stortinget under tirsdagens grunnlovsdebatt. (KrF-Press/NPE)
