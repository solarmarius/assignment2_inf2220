
10.5.2001
Magnhild Meltveit Kleppa,
Pressemelding fra
REGJERINGA OVERSER STORTINGSVEDTAK
Stortinget har vedteke at inntektene i jordbruket skal utviklast parallelt med andre grupper. Stortinget har også sagt kva grupper ein skal samanlikna med. Dette vedtaket vart gjort i mai 2000. Jordbruksforhandlingane skal leggja dette til grunn.
Senterpartiet meiner at jordbruket sine krav i jordbruksforhandlingane byggjer på dette vedtaket. Regjeringa sitt tilbod ser ikkje ut til å gjera det, her er betydelege avvik.
Regjeringa tilbyr nesten 20.000 kroner mindre for kvart årsverk. Dette vert gjort i ein situasjon der gjennomsnittsinntekta i jordbruket er 150.000 kroner lågare enn samanlikningsgruppa. Eg har stor forståing for at dette kjennest provoserande for organisasjonane. Det er også eit særs dårleg utgangspunkt for vidare samarbeid i Stortinget om viktige saker mellom dei partia som i fjor sikra fleirtal for ein ny landbrukspolitikk.
Vi vonar Regjeringa kjem på betre tankar slik at ein likevel kan oppnå eit forhandlingsresultat. Dei som produserer trygg mat i dette landet, fortener respekt og ei inntekt som gjer det mogleg å fortsetja med denne verdfulle verksemda.
I løpet av kort tid kan Arbeidarpartiregjeringa med den landbrukspolitikken dei no legg opp til, riva bort grunnlaget for norsk matproduksjon, for kulturlandskap og levande bygder.
