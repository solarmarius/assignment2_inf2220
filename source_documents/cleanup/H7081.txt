
Stortinget 15.5.2003
Senterpartiet
Senterpartiet om Revidert Nasjonalbudsjett: Kraftløst fra Regjeringen i kampen mot ledighet og sentralisering
- Regjeringen har overlatt til rentenivået å bekjempe ledigheten. Dette er kraftløst. Det er ledig kapasitet innen både bygg og anlegg, derfor vil Senterpartiet sette inn målrettede tiltak for å gi flere arbeidsplasser blant annet innen disse sektorene. Økt bruk av oljepenger for å stimulere næringslivet i en nedgangstid, vil ikke skape økt press mot rente og kronekurs, det har flere forskere bekreftet, sier Senterpartiets finanspolitiske talsmann Morten Lund.
- Jeg merker meg at KrF sine ordførere ikke får ei frisk krone i dette budsjettet. Det som framstilles som en økt satsing er i realiteten en kutt i bevilgningene til kommunene. Dette er en gedigen bløff, utarmingen av kommunene og sentraliseringen vil tilta om dette blir vedtatt, sier Lund.
- Det er overraskende at Regjeringen ikke viser større respekt for Stortingets vedtak. Det er vanskelig å se hvordan den skal hente støtte for opplegget sitt med provokasjonene mot eldre, sjøfolk og barnefamilier. Samtidig inneholder forslaget fra Bondevik-regjeringen flere usosiale forslag, som kutt i bostøtten og økte egenandeler for folk med dårlig helse, sier Lund.
Senterpartiet vil nå utarbeide vårt eget økonomiske opplegg der det vil være tre hovedområder
- krafttak for sysselsetting og næringsutvikling
- mer penger til skole, helse og eldreomsorg
- økt satsing på samferdselsektor og boligbygging
- Det er flere forslag som legger opp til kamp med opposisjonen, enn forslag som bidrar til kamp mot ledigheten i dette forslaget fra Regjeringen, avslutter Lund.
