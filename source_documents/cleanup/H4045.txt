
27.4.2001
Morten Lund,
Pressemelding fra
NEGATIVT HASTEVEDTAK OM ENHETSKVOTER
Senterpartiets stortingsrepresentant fra Sør Trøndelag, Morten Lund, er svært skuffet over at stortingsflertallet med Arbeiderpartiet, Fremskrittspartiet, Venstre og Høyre nå har vedtatt at det skal innføres enhetskvoter i hele kystflåten.
-Dette er fryktelig skuffende. Enhetskvoter i kystflåten har vi absolutt ikke behov for. Nå kan vi oppleve et nytt jag mot bygging av kostbare paragrafbåter, fiskerne blir i større grad enn tidligere bundet opp i store låneforpliktelser, og fleksibiliteten i flåten vil bli redusert. Dessuten vil dette vedtaket sannsynligvis føre til at flere regioner, fremfor alt i Finnmark, vil miste fiskerettigheter. Vi nærmer oss mer og mer et system med omsettelige kvoter og dermed EU-likhet også på dette området, sier en skuffet Lund fra Stortinget.
Lund sier også at saken har blitt behandlet på en uakseptabel måte blant annet fordi høringsinstansene har uttalt seg om innføring av enhetskvoter bare for båter over 21 meter, mens regjeringens forslag er innføring av enhetskvoter for hele flåten. Dessuten har ikke den nåværende ordningen blitt evaluert, noe som ifølge Lund burde ha vært naturlig om en skal innføre enhetskvoteordningen også for hele kystflåten.
-Denne saken har blitt gjenstand for svært slett behandling fra departementets side, høringsinstansene har uttalt seg om en ordning avgrenset til de største båtene. Noen evaluering av nåværende enhetskvoteordning foreligger ikke, sier Lund videre. -Dette til tross for påstander om at ordningen har ført til økt eierkonsentrasjon, økt fangstkapasitet, samt tap av fangstrettigheter fra de mest utsatte regioner.
-Jeg mener kapasitetstilpasning og økonomiforbedring i kystflåten bedre kan sikres på andre måter. Et strukturfond finansiert med omsetningsavgift i kombinasjon med statlig kondemneringsstøtte burde vært utredet.
-Flere og flere innser nå at fiske på alle de viktige kommersielle artene må innrettes mot fangst av fullvoksne individer som er i reproduserende alder, og at fangst på fisk som ikke har nådd gytemoden alder bør unngås. Jeg mener derfor at en nå seriøst bør vurdere å øke kystflåtens andeler av totalkvotene på bekostning av havfiskeflåten, avslutter Lund fra Stortinget.
