
Dato: 8.oktober 2003
Stortingsrepresentant Morten Høglund, Utenrikspolitisk talsmann, FrP
- Galt å øke u-hjelpen
Fremskrittspartiets utenrikspolitiske talsmann Morten Høglund mener den foreslåtte økningen i norsk statlig u-hjelp med 630 millioner kroner er et galt signal etter flere signaler på at u-hjelpen ikke virker som den skal.
I år har vi opplevd flere rapporter som har satt fokus på virkningen av norsk statlig bistand, bl.a. har Riksrevisjonen satt et særlig fokus på vår bistand til Mosambik. Utenriksdepartementet har selv satt i gang et arbeid for å få en mer effektiv bistandsadministrasjon i Norge. På denne bakgrunn er det med stor undring og forbauselse at Regjeringen også denne gang velger u-hjelp som budsjettvinner.
Det er på høy tid med ettertanke og analyse av u-hjelpens effekt fremfor den enorme økning på 630 millioner kroner som nå er foreslått, mener Morten Høglund. Dette bekrefter Fremskrittspartiets påstand om at for Regjeringen så er det betydelig viktigere å kunne slå seg på brystet og presentere et rekordhøyt bistandsbudsjett, fremfor å forsikre seg om at pengene faktisk bekjemper fattigdom og nød.
