
Torsdag 17. juni 1993
Parlamentarisk leder Kåre Gjønnes (KrF):
POLITIKK MÅ BÅDE GI FOLK NOE Å LEVE AV
OG NOE Å LEVE FOR
-Om en som skal gå ut av politikken kan få si noe: Det er viktig at en i politikken er opptatt av å gi mennesket noe å leve av, men samfunnets sterkeste krise idag er at mennesker mangler noe å leve for. Det verdinøytrale samfunn skaper tomhet. Det sa Kristelig Folkepartis parlamentariske leder Kåre Gjønnes i Stortinget torsdag kveld.
Kåre Gjønnes tok opp at KrF med jevne mellomrom blir utfordret på hvilket av de to store partiene Arbeiderpartiet eller Høyre som partiet vil foretrekke å samarbeide med.
-Vi har så langt ikke gitt noen blancofullmakt til noen av dem. Det problematiske er at begge partier på viktige verdispørsmål inntar en konfrontasjonslinje til KrFs verdiplattform, sa Gjønnes, og nevnte områder som abort, kampen for livets ukrenkelighet, partnerskapsloven og bio-gen-spørsmålene. Han minnet også om at de to store partiene ofte har søkt sammen i omleggingen av distriktspolitikken og landbrukspolitikken, med store konsekvenser for bosetting og distrikt.
-Dersom Arbeiderpartiet hadde våget en debatt om sin egen verdiplattform, der solidaritetsbegrepet hadde blitt utvidet til også en verdiplattform tuftet på det kristne verdifundament, kunne dette åpnet for nye alliansepartnere i norsk politikk, sa Kåre Gjønnes i Stortinget torsdag kveld. Han la til at det også på Høyres politiske plattform finnes berøringspunkter med KrFs verdisyn.
-For KrF som er kristent, verdiorientert parti er det faktisk blitt vanskeligere og vanskeligere å peke ut klare og opplagte samarbeidspartnere. Det viktigste må være å bygge et samfunn som er forankret i verdinormer som ikke forvitrer, der det kristne synet på mennesket får prege lovgivningen. Dette vil måtte være med og bestemme valg for KrFs samarbeidsmodeller i framtiden, slo Kåre Gjønnes fast i sitt innlegg i Stortinget torsdag kveld.
