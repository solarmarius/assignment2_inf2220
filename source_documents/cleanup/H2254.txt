
Mandag 19. april 1993
Stortingsrepresentant Odd Holten (KrF):
E18 MÅ PRIORITERES
-Den utbyggingen av E18 gjennom Østfold som det legges opp til i den kommende planperioden for Norsk Veiplan, er helt påkrevet, og det kan ikke være tvil om at E18 burde vært prioritert enda høyere. Vi må ikke glemme at 75 prosent av all gods-transport på vei går via Østfold i dag. Det sa stortingsrepresentant Odd Holten på et møte i Rakkestad KrF mandag kveld.
Odd Holten sa at veinettet i fylket ikke tilfredsstiller kravene til en så stor belastning. Han sa seg derfor lettet over at utbyggingen nå ser ut til å kunne komme igang.
-Da bør vi kunne være rimelig trygge på at arbeidet vil videreføres og sluttføres i kommende planperiode, sa Odd Holten. Han understreket at utviklingen av E18 vil få avgjørende betydning for hele fylket, men spesielt i de indre områdene.
-Derfor er det viktig at de politiske partiene i fylket, og de forskjellige regionene, samordner sine synspunkter og utspill i samferdselspolitikken, slik at vi ikke mister muligheter som kan gi bedre kommunikasjon og sikre nye arbeidsplasser fordi man ikke blir enige, sa Holten.
Han minnet om at KrF har gått inn for en ny trasé fra Ørje mot Mysen, og videre til Akershus grense.
-Det er naivt å tro at trafikken fra Sverige er nødt til å gå gjennom vårt fylke. Lar Østfold denne anledningen gå fra seg, er det andre fylker som mer enn gjerne vil ta imot den, sa Odd Holten på møtet i Rakkestad KrF mandag kveld.
