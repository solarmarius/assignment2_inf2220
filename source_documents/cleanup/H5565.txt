
13.02.2002
Krev gjennomgang av nye reglar for attføring
Sigvald Oppebøen Hansen og Britt Hildeng fremma onsdag 13. februar 2002 eit forslag om å gjennomgå dei nye reglane for attføring og rehabiliteringspengar som vart innførte frå nyttår, for å sjå kva slags verknader dei har fått for ulike grupper. Dei legg vekt på at forholda for personar som forsørgjer barn skal vurderast særskilt.
Sigvald Oppebøen Hansen og Britt Hildeng fremma i dag eit forslag om å gjennomgå dei nye reglane for attføring og rehabiliteringspengar som vart innførte frå nyttår, for å sjå kva slags verknader dei har fått for ulike grupper. Dei legg vekt på at forholda for personar som forsørgjer barn skal vurderast særskilt.
Oppebøen Hansen og Hildeng meiner at mellom dei endringane som må vurderast, er auke av friinntekta tilsvarande 1 G. I tillegg ber forslagsstillarane om ein gjennomgang av arbeidsmarknadsetaten sine ressursar for iverksetjing av regelendringa med særskilt vekt på at brukarane skal sikrast god hjelp og rettleiing.
- Etter at dei nye reglane for attføring og rehabiliteringspengar vart innførte, har vi fått ein storm av telefonar og brev frå fortvilte menneske. Dei fortel mellom anna om dårlege erfaringar med meldekort som skal sendast inn og om forseinkingar i utbetalingane. Nokre grupper har fått stor reduksjon i ytingane. Fleire opplyser at dei no har så store økonomiske problem ved overgang til den nye ordninga at dei vurderer å avbryte attføringsopplegget og heller søke uføretrygd. Andre har sett seg nøydde til å oppsøkje sosialkontoret for å få hjelp. Desse signala må vi ta på alvor, seier Sigvald Oppebøen Hansen.
Oppebøen Hansen peikar på at dei nye reglane krev stor ekstra innsats frå arbeidsmarknadsetaten. Samstundes har regjeringa svekkja etaten sitt budsjett monaleg og krev effektivisering og nedbemanning av etaten. Dette gjer det vanskelegare å gje brukarane hjelp og rettleiing.
- Vi ser at attføringssakene auker og arbeidsløysa stig. Brukarane står lenger i kø, og saksmengda veks for pressa saksbehandlarar. Når målet er å få til eit meir inkluderande arbeidsliv, må ein ikkje føre ein politikk som i praksis støyter folk ut av arbeidslivet. Derfor ber vi Regjeringa innan utgangen av mars kome med ein gjennomgang av verknadene av dei nye reglane og om ressurssituasjonen i arbeidsmarknadsetaten, seier Sigvald Oppebøen Hansen.
