
lørdag 12. juni 1999 23:26:34
Venstres landsstyre:
Sats på kunst i de offentlige rom og i arbeidslivet
Venstre ønsker å stimulere tiltak som i større grad enn i dag kan sikre at enkeltmennesket omgis av kunst og kultur som en naturlig del av hverdagen. Fellesskapet kan gjennom en slik satsning gi stimulans til egne valg av den kunst og de kulturuttrykk som vi omgir oss med, både i skrift såvel som i bildende og i utøvende kunst. Venstres landsstyre vil derfor oppfordre til et kulturelt løft hvor vi alle kan være deltakere og hvor vi omgis av kunst i offentlige rom, også i arbeidslivet.
Staten avsetter i dag en prosentandel av byggekostnadene til kjøp av kunst i sine nybygg. Venstres landsstyre vil oppfordre alle landets kommuner og fylkeskommuner til å gjennomføre tilsvarende ordning for kjøp av kunst også i sine nybygg.
Det er også viktig at næringslivet blir oppmuntret til å kjøpe kunst til sine bygg, slik at ulike kunstuttrykk kan bli en del av hverdagen. I den forbindelse ber Venstres landsstyre om at de skattetekniske reglene for kjøp av kunst i næringsvirksomhet gjennomgås med sikte på at regelverket kan stimulere næringslivet til å investere i kunst også på arbeidsplassene.
