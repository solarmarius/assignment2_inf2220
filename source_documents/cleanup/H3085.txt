
4. oktober 1999
Fra leder av familie-, kultur og administrasjonskomiteen, May Helen Molvær Grimstad
Positive endringer for barnefamiliene
-Endelig har Kristelig Folkeparti fått gj ennomslag for økning av barnetrygda fra 16 til 18 år. Dette skjer uten at barnetrygdsatsen endres, slik mange hadde forventet. Nå har Regjeringen prioritert denne viktige saken for familier med tenåringsbarn som KrF lenge har kjempet for, sier en fornøyd May-Helen Molvær Grimstad etter at statsbudsjettet ble framlagt i dag.
Denne økningen i barnetrygden finansieres ved at foreldrefradraget på 1820 kroner for barn under 16 år og inntil kr. 2540 for barn mellom 16 og 18 år opphører. Regjeringens forslag innebærer at alle barn under 18 år får barnetrygd fra 1/1.2000 til og med den måneden de fyller 18 år. Forsørgerfradraget i skatt foreslås opphevet og innlemmet i barnetrygden. Endringen gjør overføringsordningene enklere for barnefamiliene.
-Det er også svært gledelig at Regjeringen er villige til å prioritere og innføre selvstendig rett til opptjening for fedre med barn født etter 1. juli 2000. Dette er et viktig likestillingspolitisk tiltak for å stimulere fedre til å ta mer omsorg for egne barn. Jeg synes dette vil være en flott måte å møte det nye årtusenet på for norske fedre og barn, sier leder i familie-, kultur og administarsjonskomiteen May-Helen Molvær Grimstad.
Småbarnstillegget, det ekstra småbarnstillegget til enslige forsørgere og finnmarkstillegget foreslås videreført med dagens satser. Regjeringen går inn for at fedre mottar fødselspenger ut fra egen opptjening og stillingsbrøk når mor etter fødselen arbeider i minst 75 prosent stilling eller tar utdanning på heltid. Dette er god likestillingspolitikk som jeg er godt fornøyd med, sier Molvær Grimstad!
