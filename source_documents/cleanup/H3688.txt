
4.6.97:
Morten Lund,
STORTINGET VIL SIKRE FORSYNINGSPLIKTEN FOR STRØM
«Stortinget ber Regjeringen legge til grunn at det ikke skal gis dispensasjon fra forsyningsplikten for strøm til områder med fast bosetting eller næringsvirksomhet». - Slik lyder forslaget fra en enstemmig kommunalkomite når komiteen i kveld har avgitt innstillingen om regionalmeldingen.
- Det er svært gledelig at det var mulig å få en samstemt komite med på dette forslaget, sier Senterpartiets kommunalpolitiske talsmann Morten Lund. Han viser til at uttalelser fra NVE-direktøren og lokale E-verk om strømutkoblinger i utkant-Norge har skapt stor uro.
Lund mener det er svært viktig å få slått fast at det ikke skal gis dispensasjon fra leveringsplikten. Når lønnsomhetskravene i neste omgang skjerpes ytterligere, kan strømleveransen til fast bosetting og næring komme i fare. Det at strømmen blir borte kan bety det endelige nådestøtet for utkantsamfunn i langvarig motvind.
I tillegg til å sikre leveringsplikten gjennom prinsippvedtak i Stortinget, er det nødvendig å øke statstilskuddet til vedlikehold og utskifting av nett, mener Lund. Statstilskuddene må være så store at tariffene for lokalnett holdes under en maksimalsats i hele landet.
Senterpartiet mener at NVEs praksis med årlige tilstramminger i effektivitetskrav til drift av strømnett - og derved i tillatte tariffer, må legges fram for Stortinget til behandling.
