
2. mai 2001
Fra stortingsrepresentant Are Næss
Positivt at helseministeren vil se UDI i kortene
Jeg er glad for at helseminister Tore Tønne på bakgrunn av mitt spørsmål innhenter opplysninger fra UDI, sier Stortingsrepresentant Are Næss som i spørretimen 2. mai spurte Statsråden om hvilket medisinsk faglig grunnlag UDI hadde for å ville sende 3 år gamle Hirida Nimanaj og hennes mor tilbake til Kosovo.
Både mor og datter har vært gjennom langvarig behandling for tuberkulose. Barnelegen advarer mot hjemsendelse, og den finske legen som representerer FN-administrasjonen beskriver tuberkulosebehandlingen i Kosovo som gammeldags, påpeker Are Næss.
Det sentrale tuberkuloseregister og Statens helseundersøkelser har sendt melding om at flyktninger og asylsøkere med tuberkulose bør bli i Norge inntil behandlingen er fullført. Vi kjenner fra tuberkulosens historie - også i Norge - betydningen av sosiale, økonomiske og hygieniske forhold. Det er derfor all grunn til at UDI burde respektere medisinsk faglige vurderinger som de ikke har kompetanse til å overprøve, mener Are Næss.
Stortingsrepresentanten håper at helseministeren på bakgrunn av denne saken vil slå fast at faglige erklæringer ikke kan overprøves, slik UDI her har gjort.
