
28.05.2003
ARBEIDERPARTIETS STORTINGSGRUPPE
Arbeiderpartiets kommunalpolitiske talsmann Karl Eirik Schjøtt-Pedersen
Alvorlig og trist utvikling på arbeidsmarkedet
- Tallene fra Arbeidskraftundersøkelsen som Statistisk Sentralbyrå la fram i dag, viser at ledigheten fortsetter å stige. Det er alvorlig og trist at ledigheten har passert 100.000 når det justeres for sesongvariasjoner. Dette viser at Regjeringens sysselsettingspolitikk har vært mislykket, sier Arbeiderpartiets kommunalpolitiske talsmann Karl Eirik Schjøtt-Pedersen.
Arbeiderpartiet har lenge advart sterkt mot at Regjeringen er for passiv i kampen mot ledigheten. - Regjeringen kom altfor sent i gang med tiltak mot ledighet, og de har ikke gjort nok. De forslagene til tiltak mot ledighet som Regjeringen la fram i Revidert nasjonalbudsjett, er altfor tafatte. Vi trenger langt sterkere tiltak for å snu den alvorlige utviklingen, sier Schjøtt-Pedersen.
Arbeiderpartiet vil ved behandlingen av Revidert budsjett fremme forslag om tiltak som vil skape flere nye arbeidsplasser i næringslivet, blant annet ved styrking av Statens Nærings- og distriktsutbyggingsfond (SND) og tiltak for å møte problemer i utsatte bransjer. - Vi vil også bedre tilbudet for de arbeidsledige gjennom flere arbeidsmarkedstiltak. Dessuten vil Arbeiderpartiet forsøke å gjøre om kuttene i arbeidsledighetstrygden som Fremskrittspartiet og Regjeringspartiene vedtok sist høst, sier Schjøtt-Pedersen.
