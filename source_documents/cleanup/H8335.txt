
Dato: 4. mai 2004
Stortingsrepresentant John I. Alvheim (FrP)
INGEN GARANTI FOR MEHMET!
Sosialkomiteen i Stortinget har i dag avgitt innstilling i Mehmet-saken til det forslaget Fremskrittspartiet fremmet om endringer i Bioteknologiloven, som ville gitt Mehmet umiddelbar rett til behandling. Arbeiderpartiet og Sosialistisk Venstreparti vil ikke støtte FrPs forslag og fremmer isteden et forslag som ikke vil gi Mehmet noen garanti for at han faktisk får behandling.
- Jeg er svært lei meg på Mehmets og hans families vegne, sier stortingsrepresentant John I. Alvheim.
- Dessverre er det forslaget som nå blir vedtatt ikke noen garanti for at Mehmet får behandling. I beste fall vil det ta lang tid. Flertallet går inn for at det skal oppnevnes en nemnd som skal vurdere søknader om dispensasjon fra lov om Bioteknologi - noe Mehmet må ha for å få behandling. Det er slett ikke sikkert nemnden - når den en gang blir oppnevnt - vil gi Mehmet slik dispensasjon. Det er også betenkelig at det ikke gis noen klageadgang for nemndas avgjørelser, særlig fordi det er departementet som oppnevner nemnda, sier Alvheim.
- Komiteens flertall går også inn for at Kongen, d.v.s. helsedepartementet, skal bestemme når endringen i loven, som fører til oppnevnelsen av nemnden, skal iverksettes. Det kan bety at det vil ta svært lang tid før en nemnd kan være operativ, sier Alvheim.
- Jeg håper det vedtaket som blir fattet vil gi Mehmet den behandlingen han trenger innen rimelig tid så han kan slippe de vonde og tidkrevende behandlingene han nå må gjennomgå kontinuerlig. FrP vil støtte forslaget subsidiært for å sikre flertall for en mulig hjelp til Mehmet, men vi beklager sterkt at ikke vårt forslag om lovendring blir det Stortinget vedtar. Da ville Mehmet kunne få hjelp umiddelbart, avslutter Alvheim.
