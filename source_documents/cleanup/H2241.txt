
Onsdag 17. november 1993
Stortingsrepresentant Ola T. Lånke (KrF):
KAMPEN MOT HJEMMEBRENT MÅ FORSTERKES
-Det er positivt å registrere at sosialminister Grete Knudsen er opptatt av de store problemene som knytter seg til produksjon, omsetting og bruk av hjemmebrent. Jeg er enig med henne i at det viktig å intensivere det holdningsskapende arbeidet både mot voksne og unge, men jeg tror alvoret i dette også må gjenspeile seg i lovverket og straffereaksjonene etter brudd på alkoholloven. Det sier stortingsrepresentant Ola T. Lånke (KrF, Sør-Trøndelag).
Ola T. Lånke spurte sosialministeren i spørretimen onsdag hva hun vil gjøre for å begrense produksjon, omsetning og forbruk av heimebrent. Sosialministeren viste til den tre-årige aksjonsplanen mot rusmiddelmisbruk som en rekke departementer og institusjoner samarbeider om. Her legges det mest vekt på det holdningsskapende arbeidet, og aksjonen retter seg både mot barn og voksne. Grete Knudsen sa også at det er skremmende å se den økende kynismen i de miljøene som driver denne form for kriminalitet, hvor barn og unge blir målgrupper for smugler- og HB-ligaer, og at produksjonen blir mer og mer industrialisert.
Ola T. Lånke viste til alkoholkriminalitet ofte straffes mildt, og spurte statsråden om statsråden ville vurde å la skjerpelse av straffereaksjonene gå inn som en del av den aksjonen som pågår. Han spurte også om det er aktuelt å vurdere straff for å være i besittelse av hjemmebrent.
På begge disse spørsmålene viste sosialministeren til at dette hørte inn under justisdepartementets område, men hun mente det ville være naturlig å ta med slike vurderinger også. Den viktigste innsatsen ville man imidlertid gjøre på det holdnings-skapende området, understreket hun.
