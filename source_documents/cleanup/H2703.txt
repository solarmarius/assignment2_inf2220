
Torsdag 8.juni 1995
Stortingsrepresentant Are Næss (KrF, Hordaland):
Fortsatt verkstedsaktivitet i hæren på Vestlandet
-Jeg er svært glad for at et flertall i Stortingets forsvarskomite går mot Regjeringens forslag om å samle all framtidig verkstedskapasitet i Distriktskommandoen Sør- og Vestlandet (DKSV) på Evjemoen ved Kristiansand. Dette sier Are Næss, KrFs forsvarspolitiske talsmann.
Flertallet - alle unntatt Arbeiderpartiet - foreslår at verkstedet og lagervirksomheten på Voss/Ulven videreføres som filial.
-Dette betyr at ikke alle arbeidsplassene går tapt. Det sikrer også Vestlandsforsvaret mot å bli helt avhengig av verkstedskapasitet på Sørlandet, påpeker Næss.
Han ser det også som positivt at komiteflertallet ber om en ny vurdering av muligheten for å etablere to selvstendige feltbataljoner under DKSV.
-Dette er viktig fordi mange av oss føler at landforsvaret av Vestlandet er blitt faretruende svekket, sier Are Næss. (KrF-Press/MMH)
Saken kommer opp i Stortinget 12.juni.
