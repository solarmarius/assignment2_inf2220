
7. februar, 2005
Øystein Hedstrøm, Fremskrittspartiets stortingsgruppe
Tines maktposisjon åpner for misbruk
- Tines maktposisjon på dagligvaremarkedet åpner for misbruk. Det mener FrPs næringspolitiske talsmann Øystein Hedstrøm. Han vil frata Tines oppgaver som markedsregulator.
- Tine kan ikke både være markedskontrollør samtidig som de skal være en ordinær markedsaktør, mener Hedstrøm.
Tine kontrollerer råvaretilgangen for melk (Tine råvare) samtidig som de dominerer videreforedlingsmarkedet (Tine industri). Dermed oppstår muligheten til å presse konkurrenter ut av markedet. Dette kan gjøres ved å øke råvareprisen på melk, uten å øke prisen til sluttkunden. - Dermed får ikke Tines konkurrenter samme margin å overleve på, forklarer Hedstrøm.
- Tine har fått oppgaver som markedsregulator av melk på vegne av staten og jordbruksavtalepartene. Denne regulatorrollen må fjernes fordi den kan være konkurransevridende. Markedsregulatorrollen bør overføres til et uavhengig organ, for eksempel Statens Landbruksforvaltning, foreslår Hedstrøm.
Han vil også foreslå å tvinge Tine til å gjennomføre et eiermessig skille mellom råvarehåndteringen og foredling av melk. - Uten dette skillet vil Tine enkelt kunne favorisere sin egen råvaresindustri, sier han.
- Econ Analyse har nylig slått fast at Tine-konsernet har incentiver til å kryssubsidiere mellom engrosmarkedet og foredlingsmarkedet. Det er derfor behov for kontroll og åpenhet for å unngå konkurranseskadelig kryssubsidiering i meierisektoren, sier Hedstrøm, og viser til sitt forslag om en ny bestemmelse i konkurranseloven om kontroll og opplysningsplikt i dagligvaremarkedet. Dette forslaget ser nå ut til å få flertall i Stortingets næringskomité.
