
Fredag 15. mai 1998
Kommunalpolitisk talsmann Ivar Østberg (KrF):
Kommuneøkonomien 1999 - Målrettet satsning på eldre og helse
Regjeringen anslår den reelle veksten i kommuneøkonomien fra 1998 til 1999 til mellom to og to og en halv milliard kroner. Jeg er glad for at Regjeringen satser målrettet på kreftomsorg, sykehusutstyr og psykiatri samtidig som man viderefører eldresatsningen. Det sier Ivar Østberg som er kommunalpolitisk talsmann for Kristelig Folkeparti.
Det er bra at Regjeringen innenfor en stram budsjettpolitikk har funnet rom for å øke kommunesektorens inntekter.
Veksten i frie inntekter for 1999 anslås til 300 millioner kroner. Resten av veksten i kommuneøkonomien er øremerkede tilskudd til satsningen innen eldre og helse. Det kunne være ønskelig at mer av veksten i kommuneøkonomien hadde kommet som frie inntekter, sier Ivar Østberg.
Det er positivt at Regjeringen foreslår at selskapskatten blir statlig skatt, da dette vil føre til jevnere skatteinngang for kommunene Dette vil kompenseres ved at kommunene og fylkene får økt andel av inntektsskatten. De kommunene som får betydelig inntektstap på grunn av omlegningen vil få kompensasjon fra staten.
For å forsterke den lokale forankringen foreslår Regjeringen at skattenes andel av kommunesektorens inntekter økes på sikt til 50 %. I 1997 var 47 % av kommunesektorens inntekter skatter.
Som et forsøk på å vitalisere lokaldemokratiet vil Regjeringen i gang en forsøksordning med å kunne øke skatteøret inntil 0,5 % for tyve kommuner og to fylkeskommuner.
Som stortingsrepresentant fra Troms er jeg spesielt glad for at Regjeringen i 1998 vil prisjustere Nord-Norgestilskuddet.
