
Tirsdag 20. juli
- Kampen mot fattigdommen må settes øverst på den internasjonale dagsorden
- Den bunnløse fattigdommen som rammer 1/3 av jordens befolkning er vår tids største moralske, og derfor også politiske, problem. Dersom vi som politikere ikke griper fatt i dette problemet kan vi ikke samtidig påstå at vi har lyktes, uansett hvordan vi ellers gjør det i meningsmålinger og valg, sier partileder Valgerd Svarstad Haugland. For at satsingen skal bli mer en fine ord mener hun at Norge spesielt må sette fokus på gjeld, korrupsjon og giverkoordinering.
På en pressekonferanse i Oslo tirsdag 20. juli redegjorde Svarstad Haugland for hva Kristelig Folkeparti nå vil gjøre i kampen mot fattigdommen.
Gjeld:
-En mer aktiv gjeldspolitikk har lenge vært en fanesak for Kristelig Folkeparti. den målsettingen har nå blitt til konkret handling. Regjeringen har nå forhandlet fram en avtale om ettergivelse av Benins gjeld til Norge som gjør at Benin får slettet 225 millioner i gjeld. Og flere land følger, bl.a. Senegal og Ghana.
Korrupsjon:
-Som givernasjon har Norge et spesielt ansvar for å bistå i kampen mot korrupsjon, både i Norge og i mottakerlandene. Vi ønsker å gjøre NORAD til en frontorganisasjon i kampen mot korrupsjon. Jeg er også glad for at den anerkjente internasjonale antikorrupsjonsorganisasjonen Transparency International nå etablerer en avdeling også her i Norge. Kontoret vil bli en viktig ressurs i kampen mot korrupsjon.
Giverkoordinering:
-Problemet for mange av de fattigste landene er ikke at de har for lite bistand, men for mange givere. Som giverland må vi bli flinkere til å gi avkall på en del av kontrollen, og være villige til å bli koordinert, sier Valgerd Svarstad Haugland.
Førstkommende søndag og mandag er vår utviklings- og menneskerettighetsminister Hilde Frafjord Johnson vert for et møte mellom utviklingsministerene i Storbritannia, Tyskland, Nederland og Norge. På Utstein kloster i Rogaland skal de diskutere hva de sammen kan gjøre for å angripe den vanskelige fattigdomsutfordringen. Her vil nettopp spørsmålene om gjeldslette, korrupsjon, koordinering, bistandsvolum og FN som aktør stå sentralt.
- Med Kristelig Folkeparti i front i nord/sør politikken, skjer det nå viktige endringer. Bistand er mer enn prosenter. Det er også innretningen og kvalitetssikringen. De konkrete tiltakene og resultatene viser mer og mer at argumentene som "bistand ikke nytter" vil falle på sin egen urimelighet, avslutter Valgerd Svarstad Haugland
