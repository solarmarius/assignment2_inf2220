
Tirsdag 12. mai 1998
Pressestoff
KONTANTSTØTTENS MOR
Foran valget i 1997 sa stortingsrepresentant Solveig Sollie fra at hun heretter vil være bestemor på heltid. Tre perioder i nasjonalforsamlingen fikk være nok. På grunn av regjeringsskiftet måtte hun vikariere noen måneder som sekretariatsleder for Kristelig Folkepartis stortingsgruppe, men siden årsskiftet har hun vært det som må kunne kalles "stortingspensjonist". Fra denne posisjonen har hun fulgt nøye med i sentrumspartienes arbeid med å gjennomføre kontantstøtte for småbarnsforeldre.
Mer enn noen andre er det Solveig Sollie som kan kalles "kontantstøttens mor" i Norge. Det var hun som lanserte både ideen og ordet "kontantstøtte" i norske familiepolitisk debatt. Det skjedde da Stortinget våren 1988 behandlet regjeringens barnehagemelding.
- Ideen om kontantstøtte kommer opprinnelig fra Ungarn. Da vi lanserte forslaget under behandlingen av barnehagemeldingen våren 1988, fikk ideen bare KrFs egne stemmer, men under budsjettbehandlingen samme høst hadde også Fremskrittspartiet fått sans for dette forslaget, sier Solveig Sollie. - Jeg må imidlertid understreke at det var KrF som lanserte ideen først her i Norge, og det er KrF som har holdt debatten om dette levende i de snart ti årene som er gått siden ordet "kontantstøtte" ble brukt første gang. Nå som "barnet" har vist seg populært og levedyktig, er det flere som gjerne vil ha "andeler" i det, sier hun.
SYSE-REGJERINGEN
Under de såkalte Lysebu-forhandlingene, som førte til dannelsen av regjeringen Syse, var kontantstøtten et sentralt punkt. De tre partiene ble da også enige om å innføre kontantstøtte fra 1. januar 1991.
- I Syse-regjeringens forslag til statsbudsjett for 1991 var kontantstøtten på plass, men før budsjettet kunne vedtas, gikk regjeringen av. Da statsbudsjettet ble vedtatt, ble det ikke flertall for kontantstøtten, sier Solveig Sollie. Hun var familieminister i den regjeringen.
- I 1992 fremmet jeg, sammen med Kåre Gjønnes og Eleonore Bjartveit, et forslag om at Stortinget skulle be regjeringen fremme forslag om en ordning med kontantstøtte til småbarnsfamilier. Vi hadde en finsk modell som utgangspunkt for forslaget vårt, men det fikk bare støtte fra KrF og Fremskrittspartiet. I 1996 fremmet jeg, sammen med Lars Sponheim, et nytt forslag i Stortinget om kontantstøtte. Dette ble oversendt Regjeringen for vurdering i forbindelse med langtidsprogrammet. Men da dette forelå, viste det seg at kontantstøtten må ha blitt "borte på veien", sier Solveig Sollie.
ØKENDE OPPSLUTNING
- I de ti årene som er gått siden kontantstøtten ble lansert første gang, har et stadig økende antall småbarnsforeldre innsett at dette faktisk vil være en god reform for dem. Idag er det derfor et solid flertall for dette blant folk flest. Jeg er overbevist om at familiepolitikken generelt og kontantstøtten spesielt ga KrF mange stemmer ved siste valg. Både gjennom Voksenåsen-erklæringen og budsjettforliket sist høst mellom regjeringspartiene på den ene siden og Høyre og Fremskrittspartiet på den andre, ble det foretatt sjumilssteg mot realiseringen av kontantstøtten, sier Solveig Sollie til slutt (KrF-Press).
