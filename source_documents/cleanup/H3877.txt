
2.6.2000
Morten Lund,
Pressemelding fra
JORDBRUKSOPPGJØRET: Regjeringen løper fra avtaler og utnytter økonomisk uår i jordbruket.
Det framlagte forslag til jordbruksoppgjør gir ikke den inntektsvekst på omlag 5000 kroner pr. årsverk som andre grupper har fått, og som ble lovet til alle aktive brukere da Landbruksmeldingen ble behandlet for 3 uker siden. Regjeringen har på egen hånd forandret spillereglene underveis ved å ta utgangspunkt i de faktiske inntektene i det økonomiske uår som overproduksjonen påfører jordbruket i 1999-2000. Jordbrukets beregning som viser en nedgang på 5000 kroner pr årsverk følger spillereglene fra tidligere oppgjør, sier Morten Lund.
Det økonomiske totalbilde kan rettes opp noe av Stortinget ved at inntektsfradraget på 36.000 kroner for inntektsåret 2000 fastholdes. Dette punktet var den viktigste forutsetning for det landbrukspolitiske forliket som også medførte at landbruksmeldingen ikke ble trukket tilbake.
Regjeringen har bommet stygt når det gjelder endret inntektsfordeling mellom ulike bruks-størrelser og produksjoner. Arbeiderpartiet og sentrums-partiene på Stortinget har åpnet for en viss dreining av strukturprofilen i overføringene i retning av bruk der jordbruket gir et vesentlig bidrag til inntekt og sysselsetting. Regjeringen har foreslått en meget kraftig omlegging som tilgodeser bruk med stort produksjonsomfang. De bruk som i særlig grad kan sies å representere distriktsjordbruket med små arealer og allsidig drift, kommer særlig dårlig ut. Det er meget skuffende!
En hovedutfordring nå er å få redusert overproduksjonen i enkelte produksjoner. Regjeringen ble pålagt å unngå endringer med produksjonsdrivende effekt. Også her synes Regjeringen å ha bommet ved å tilby betydelig mere tilskudd til de som har over gjennomsnittlig produksjonsvolum. Samtidig har man avslått å stille seg bak de tiltak til frivillige og egenfinansierte begrensninger i kjøttproduksjonen som jordbruket presenterte.
Det blir krevende, men ikke umulig, å finne tilbake til den enighet vi oppnådde ved forrige korsvei. Med fullt skattefradrag og noe økte overføringer til de grupper som nå er fratatt for mye, er muligheten til stede, sier Morten Lund som også minner om andre viktige saker i Stortinget der Regjeringen og sentrum helst bør bli enige.
