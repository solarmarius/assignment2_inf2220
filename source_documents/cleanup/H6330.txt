
05.11.02
DNA
Alvorlig for næringslivet
Situasjonen for næringslivet er alvorlig, sier Reidun Gravdahl, vararepresentant til Stortinget. Store hjørnesteinsbedrifter har gått konkurs eller flagget ut og flere sliter for å overleve. Norges bank anslår at 60 000 industriarbeidsplasser vil gå tapt i løpet av en 10-års periode.
Store olje og gassinntekter har bidratt til velferd og rikdom for oss nordmenn. Det må ikke bli ei sovepute, vi må fortsatt skape verdier i fastlandsøkonomien for å fortsatt ha velferd og trygghet for neste generasjon.
Situasjonen for konkurranseutsatt næringsliv er alvorlig. Store hjørnesteinsbedrifter har gått konkurs eller flagget ut, flere sliter for å overleve. Norges bank anslår at 60 000 industriarbeidsplasser vil gå tapt i løpet av en 10-års periode.
Seniorforsker Holmøy i Statistisk sentralbyrå mener at landet vårt trenger mer industri de neste 10 år. Antall industriarbeidsplasser må økes med 30 000 de neste 10 årene for å sikre langsiktig balanse i utenrikssøkonomien, hevder han. Når eldrebølgen setter inn for fullt etter 2020, må vi ha mer penger på bok, også utenlands, for å klare forpliktelsene. Bedriftene i fastlands- Norge må selge mer til utlandet enn vi kjøper tilbake for å sikre dette.
Industriforumet i Fellesforbundet i Oppland vil ha særordninger for industrien for å få et pusterom. De påpeker at bedriftene sliter, også de høyteknologiske.
Arbeidsplasser har gått tapt, det er permitteringer, og det er planer om nedtrapping flere steder. Bedriftene har ikke gode nok konkurransevilkår, derfor har de en rekke forslag om bedre rammevilkår for industrien, forslag som helt sikkert vil nå stortinget i budsjettprosessen. Også innen samferdsel er det behov som må dekkes for at vi skal klare å frakte ut varene våre på sikt. Et forsøk om toppfinansiering med bompenger av RV4, en riksveg vi har ventet på utbygging av i bortimot 30 år, ser ut til å bli svært vanskelig. Trafikkbildet har endret seg, omkjøringsveger med dårlig standard belastes hardt. Trafikkbildet i sentrum er like håpløst tett, støyende og miljøødeleggende.
I denne situasjonen er det alvorlig at budjettforslaget til Regjeringen svekker næringsstøtten, og opprettholder kutt i SND.
