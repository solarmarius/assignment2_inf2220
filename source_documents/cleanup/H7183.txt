
11.06.03
Odd Roger Enoksen (Sp)
Islandske tilstander i norsk fiskerinæring?
Regjeringspartiene har med noen små justeringer sikret flertall for regjeringens forslag til strukturendringer i fiskerinæringa sammen med Fremskrittspartiet. Flertallet privatiserer nå fiskeressursene gjennom omsettelige kvoter som kjøper kan beholde til "evig tid". Omsettelige kvoter vil gi oss færre, større og mer effektive fartøy. Dette vil få konsekvenser både for landingsmønster, fiskeindustri og bosettingsmønster langs kysten, uten at flertallet vil ta seg tid til å utrede virkningene av de tiltak de iverksetter.
"Situasjonen i fiskerinæringa tilsier at det må iverksettes tiltak for å bedre både lønnsomhet og rekruttering. Senterpartiet mener dette bedre kan gjennomføres gjennom andre virkemidler enn de flertallet nå går inn for, blant annet gjennom regionale kvotebanker, frivillige ordninger der trålerkvoter kan kjøpes opp og overføres kystflåten, og gjennom frivillige kondemneringsordninger der frigitte kvoter fordeles på alle fartøy innafor de ulike lengdegrupper", sier Senterpartiets næringspolitiske talsmann Odd Roger Enoksen i en kommentar til innstillinga fra Næringskomiteen på Stortinget, og sier videre "Flertallet ser ikke ut til å ta notis verken av den utvikling man har hatt på Island siden man for nærmere 20 år siden innførte omsettelige kvoter, eller de erfaringer man har innafor andre fartøygrupper der man med vekslende hell har gjennomført tilsvarende strukturordninger".
