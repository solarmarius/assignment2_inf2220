
23.10.02
Arne Lyngstad, KrF
Kunnskap mot rasisme
Norden trenger en felles kunnskapsbase for å fremme integrasjon og minske fremmedhat. Spørsmålet kommer opp under Nordisk Råd sesjon i Helsingfors 29. til 31. oktober. "De nordiske landene er like på mange områder, og det gir oss et utmerket utgangspunkt for å sammenligne erfaringer. Derfor en kunnskapsbase", sier Arne Lyngstad (KrF) - leder av Medborger- og Forbrukerutvalget i Nordisk Råd.
En sammenligning mellom de nordiske landene har stor betydning når det gjelder å høste erfaringer på tvers av grensene. "Ideer i et land kan gjerne brukes i et annet. Det viktige blir å få fram et engasjement både i skolene og i mediene", understreker Lyngstad.
Lyngstad forteller at man i Danmark for noen år siden lanserte "Stafetten". "Dette gikk ut på å samle folk som arbeider med etnisk likestilling og integrasjon. Hensikten var å utveksle erfaringer og bygge nye nettverk", forteller Lyngstad. En bedrift, organisasjon eller offentlig institusjon utfordres til å fremme integrasjonen internt i organisasjonen. Etter utført arbeid sender denne så stafetten og utfordringen videre. "Vi foreslår å etablere en nordisk stafett for arbeidet med integrasjon. Stafetten et godt eksempel på hvordan folk kan være med på å forebygge fremmedhat og rasisme gjennom nettverk og viten", mener Lyngstad.
I kunnskapsbasen skal det være mulig å hente bl.a. fersk statistikk, gjeldende lovgivning i de enkelte land, forskning oversikter over frivillige organisasjoner og nettverk som arbeider mot fremmedhat, antirasistiske arrangementer, weblenker til nordiske og internasjonale institusjoner, og fremfor alt en liste med gode eksempler for hvordan man har løst utfordringer med integrasjon. Nordisk Råd ønsker å knytte kunnskapsbasen til en institusjon som allerede arbeider med disse spørsmålene.
