
Dato: 06. september 2005
Formann i FrP, Carl I. Hagen
- Ta terrortruslene på alvor
- Nå er det på tide at de øvrige partier tar hodet opp av sanden og tar terrortruslene mot Norge på alvor! Det sier FrP-formann Carl I Hagen etter at mullah Krekar i dag har kommet med trusler mot Norge.
Det var i et intervju med den arabiske tv-stasjonen Al-Jazeera at Krekar uttalte at dersom utvisningsvedtaket mot ham blir stående må Norge belage seg på straff. (Stortinget stemte for øvrig i vår i mot et forslag fra FrP om å umiddelbart sende Krekar ut av landet)
I går forsvarte forstander i Det Islamske Forbundet, Basim Ghozlan, selvmordsbombere på NRK 1 mens Al Qaidas nestkommanderende kom med nye trusler mot Norge i forrige uke.
- Det er derfor nå på tide at de øvrige partier får hodet opp av sanden og kommer med tiltak som vil bidra til å styrke Norges sikkerhet mot ytterliggående islamister som åpent truer vårt samfunn, sier Hagen.
- Send dem ut!
- Et tiltak som umiddelbart burde vært gjennomført er å endre lovverket slik at justisministeren gis makt til å utvise personer som forherliger eller oppfordrer til terror. Et annet er å opprette lukkede mottak for såkalte "ureturnerbare asylsøkere" og andre som er en åpenbar trussel mot det norske samfunn. Det er eksempelvis en skam at en person som mullah Krekar fortsatt går rundt som en fri mann til tross for at han for lengst er utvist fra Norge, fordi våre egne myndigheter anser han for å være en fare for rikets sikkerhet og at vi har flere krigsforbrytere som gjør det samme.
Hagen minner også om at land som Storbritannia og Italia går inn for å tilpasse seg den økte trusselen fra muslimske terrorister og dens støttespillere ved å stramme inn og ta de grep som er nødvendig for å hindre at landene blir fristeder for ekstremister som oppfordrer til terror, hat og vold.
- Frankrike, Tyskland og Danmark gjør liknende grep. Men i Norge står de øvrige partier med hodet i sanden, uten vilje til handling, sier han. Det er videre grunn til å spørre seg om de øvrige partier ikke kjenner til at nesten samtlige av de sentrale personene i terrorcellene er blitt rekruttert i sine hjemlige miljøer i Europa. Dette er nå allment kjent og likevel så opptrer de øvrige politiske partier som om dette ikke var tilfelle. Den norske befolkningens trygghet må gå foran ekstremistenes rett til å spre hat og grobunn for terrorhandlinger, og det må selvfølgelig ikke være slik at Norge skal være et fristed for muslimske hatpredikanter som etter hvert kastes ut fra Storbritannia, Italia, Tyskland eller Frankrike. Det må de andre snart forstå, avslutter Hagen.
