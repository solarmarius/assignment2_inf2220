
23.3.2004
Stortingsrepresentant Rune J. Skjælaaen, kyrkjepolitisk talsmann for Senterpartiet
Kyrkjeforfallet må stoppast
Det er eit skrikande behov for midlar til kyrkjevedlikehald i landet vårt. Riksantikvaren har berekna behovet for midlar til rehabilitering på kyrkjebygg til 2,8 milliardar, og det er berre på dei verneverdige kyrkjene våre. Reknar ein inn resten av kyrkjene er behovet på heile 6 milliardar kroner.
Kyrkja er svært viktig for mange menneske i landet vårt. Mange av livets merkedagar er knytt til kyrkja på ein eller anna måte, når menneske samlast der i glede og sorg. I tillegg er ei rekkje av kyrkjene våre verdfulle kulturminne. Senterpartiet spurde for eit år sidan regjeringa om ei plan for korleis ein kunne rette opp etterslepet på vedlikehald og sikre at kyrkjene våre vert ivaretekne. Kyrkjestatsråden lova då å kome attende med ein plan. Statsråden arbeider enno med planen, og Storting, kommunar og kyrkjer ventar utolmodig.
Senterpartiet har det siste året foreslege både ei låneordning for vedlikehald av kyrkjebygg, og ei auke i midlane til norsk kulturminnefond. I tillegg har Sp vore eit av dei fremste talerøyr for ein betra kommuneøkonomi. Ansvaret for vedlikehaldet på kyrkjene ligg jo i hovudsak hjå kommunane. Ingen av framlegga har fått fleirtal. Tvert om har regjeringa gjeve dei kyrkjelege fellesråda i kommunane 30 millionar mindre dette året enn dei hadde i 2003. Dette vert det ikkje betre kyrkjevedlikehald av.
Senterpartiet ynskjer no at Stortinget samlar seg om tiltak og pengeløyvingar som kan rette opp etterslepet på vedlikehald. Vi skal ikkje gje oss i arbeidet for å få denne saka på dagsorden.
