
tirsdag 17. juni 1997 10:58:44
Venstre vil ha tilgjengelighetsreform
Hovedpunktene i Venstres reform for å gjøre Norge tilgjengelig for alle, lagt fram av første nestleder Guro Fjellanger 15.06.97
Det norske samfunnet er funksjonshemmende. Hver femte nordmann opplever ofte å måtte avstå fra helt dagligdagse gjøremål, som å besøke venner, ta bussen til byen, hente informasjon på et offentlig kontor eller rett og slett det å kunne ta seg fram i sitt eget hjem.
En funksjonshemming er gjerne varig, men først og fremst er den relativ. Gjennom god tilrettelegging og økt tilgjengelighet kan funksjonshemmingen helt eller delvis oppheves.
To ting kreves for å endre samfunnet fra å være funksjonshemmende til å bli tilgjengelig for alle. Vi må slutte å tro at det er bra nok med A4-løsninger som passer for de fleste. Og vi må bort fra de små skritt i tilretteleggingsarbeidet, slik Regjeringens handlingsplan for funksjonshemmede legger opp til. Norge trenger et krafttak for tilgjengelighet, en reform som på få år gjør hele samfunnet tilgjengelig for hele befolkningen.
En tilgjengelighetsreform vil måtte bestå av et mangfold av tiltak tilpasset ulike funksjonshemminger og ulike behov. Venstre presenterer i denne omgang 10 tiltak som vil være blant de viktigste i en slik reform.
I tillegg har vi bedt våre kommunestyre- og fylkestingsgrupper om å ta opp flere av disse spørsmålene lokalt (særlig punkt 3 og 10 nedenfor).
Med økt tilgjengelighet menes som regel ikke bare forbedringer for bevegelseshemmede, men også tiltak som forbedrer tilgjengelighet for syns- eller hørselshemmede (f.eks. skilting og teleslyngeanlegg).
1. Lovfestet rett til personlig assistent.
En forutsetning for en tilgjengelighetsreform er at funksjonshemmede ikke behandles som klienter. Ordningen skal være brukerstyrt, det vil si at den funksjonshemmede skal være arbeidsleder for assistenten(e). Vi har gjort gode forsøk med dette i Norge. Nå er det på tide på å lovfeste dette som en rettighet, slik det i forskjellige former er gjort i Sverige, Danmark og Finland.
2. Serviceerklæringer for funksjonshemmede i alle kommuner.
Funksjonshemmede bruker ofte svært mange offentlige tjenester, tjenester som ofte er dårlig samordnet eller helt adskilt fordi noe er statlig og annet kommunalt. Staten bør ta initiativ til at alle kommuner utarbeider en serviceerklæring for funksjonshemmede. Den skal gi informasjon om rettigheter og hva en skal kunne forvente av bistand i kommunen, og om hva som er gjort og skal gjøres for å samordne tjenestene og bedre tilgjengeligheten.
Den funksjonshemmede bør ha en fast kontaktperson å forholde seg til. Denne kontaktpersonen sørger for samordning og individuelt tilpasset oppfølging.
3. Bruke offentlig markedsmakt for å øke tilgjengelighet.
Stat, fylker og kommuner bør stille krav om at lokaler er tilrettelagt for funksjonshemmede når det leies lokaler til møter, konferanser og andre formål. Dette vil gjøre det mer interessant for utleier å investere i tilgjengelighet. Fylkestinget i Nordland har allerede gjort et vedtak om dette.
4. Skattegulrot for bedre tilgjengelighet i private bygg.
For å stimulere til bedre tilgjengelighet i private publikumsbygg, på arbeidsplasser o.l. bør næringslivet få rett til å utgiftsføre investeringer for økt tilgjengelighet i året investeringen foretas. Dette vil gi en klar skattemessig fordel og dermed gjøre investeringer i tilgjengelighet mer interessante. Lignende ordninger for rett til å utgiftsføre hele investeringen i investeringsåret brukes allerede på andre områder.
5. Gjøre statens bygg tilgjengelige.
Særlig eldre statlige bygg har ofte dårlig tilgjengelighet. Statsbygg bør utarbeide en plan for å gjøre alle statlige bygg tilgjengelige. Planen må ha forpliktende frister for når en oversikt over behov og mangler foreligger, og når disse skal være utbedret.
6. Trygdekontorene skal være tilgjengelige.
Det burde være en selvfølge at disse kontorene har den beste tilgjengeligheten, men svært mange av dem - iflg. Handikapforbundet omtrent halvparten - er utilgjengelige for funksjonshemmede. Regjeringens holdning er å utsette nødvendige endringer til leiekontrakter fornyes eller nye inngås.
Dette er for defensivt. Venstre vil ha en investeringsplan for å gjøre trygdekontorene tilgjengelige, som på samme måte som for statlige bygg har forpliktende frister for når mangler skal være kartlagt og når disse skal være utbedret.
7. Tilgjengelig transport.
Krav til tilgjengelighet innarbeides i lovverket og bør brukes når det gis konsesjon til private transportoperatører. Også på private parkeringsanlegg bør det være krav om at en viss andel av plassene er avgiftsfrie plasser for funksjonshemmede.
8. Tilgjengelige hjem.
Husbankens maksimalramme for tilskudd til utbedring og tilpasning av bolig for funksjonshemmede økes fra 20.000 til 50.000 kroner. Der det er spesielt kostnadskrevende behov må det være mulig å bevilge mer enn maksimalrammen. Bygging av boliger med livsløpsstandard skal stimuleres ved at renten på Husbanklån for slike boliger ligger lavere enn for andre boliglån.
9. Utdanning og forskning for tilgjengelighet.
Fokus på tilgjengelighet og kunnskap om hvordan dette kan ivaretas må inn som et sentralt element i fagplaner for utdanning av bl.a. arkitekter, landskapsarkitekter, interiørarkitekter, ingeniører og bygningsarbeidere som f.eks. snekkere. Det må også tilrettelegges for økt forskning på tilgjengelighetsteknologi.
10.Tilgjengelig demokrati.
En grunn til at funksjonshemmede er en oversett gruppe i politikken, er at de langt på vei er forhindret fra å delta. Ifølge Handikapforbundet var halvparten av valglokalene i 1995 utilgjengelige for bevegelseshemmede.
Det er skammelig at mange funksjonshemmede ikke får stemme på lik linje med andre borgere, men for eksempel må avgi sin stemme sittende i en bil utenfor valglokalet. Venstre har bedt samtlige kommunestyregrupper om å ta opp kravet om at alle valglokaler i år skal være tilgjengelige for funksjonshemmede. Det samme må gjelder for stemmegivning på postkontorene.
Også fylkestings-, kommunestyresaler og Stortinget må være tilrettelagt for funksjonshemmede. Alle kommuner bør ha egne råd for funksjonshemmede.
Noen fakta
Det finnes ingen oppdatert oversikt over hvor mange funksjonshemmede det er i Norge. Helseundersøkelsen fra 1985 gir imidlertid disse anslagene:
479 000 mennesker under 67 år er funksjonshemmet, av disse er 41.000 under 16 år.
292.000 mennesker over 67 år er funksjonshemmet.
Anslagsvis er 330.000 av disse 770.000 bevegelseshemmet.
Når det gjelder behovet for tilgjengelighet er det også et poeng at det i tillegg er mange mennesker som i en del av livet har større eller mindre problemer med å ta seg fram, f.eks. når en har med barnevogn.
I 1985 ble det videre beregnet at antallet funksjonshemmede ville øke med 100.000 fram til 2005, mest pga. en økende andel eldre i befolkningen.
