
Onsdag 19. oktober 1994
Kultur- og familiepolitisk talskvinne Solveig Sollie (KrF):
-ERKJENNER PROBLEMET - LITE KONKRET OPPFØLGING
-Kulturminister Åse Kleveland erkjenner at det er et problem at for mange barn ser for mye vold på fjernsyn og video, men jeg synes departementet viser for liten vilje til konkret oppfølging. Det sier Kristelig Folkepartis kultur- og familiepolitiske talskvinne Solveig Sollie. I onsdagens spørretime spurte hun om statsråden vil ta initiativ til at norske fjernsynskanaler skal være fri for volds- og sexinnslag før klokka 21, slik andre land har gjort.
-Jeg har merket meg statsrådens ord om at regjeringen vil foreslå felles vurderingsnorm for film og video i en proposisjon som blir lagt fram for Stortinget snart. Det er et skritt i riktig retning, sier Solveig Sollie.
-Jeg er også enig med statsråden i at hovedansvaret for hva barna ser av fjernsynsprogrammer og videoer først og fremst er foreldres ansvar, sier Solveig Sollie. I et oppfølgingsspørsmål til statsråden viste hun til at fjernsynskanalene i enkelte land er pålagt å gi informasjon om programmets innhold i programblad og presse, og spurte om dette kunne være aktuelt i Norge.
-Jeg fikk absolutt inntrykk av at statsråden var åpen for å vurdere dette, sier Solveig Sollie.
Statsråd Åse Kleveland viste også til at kulturdepartementet arbeider med en langsiktig handlingsplan mot vold i billedmedia, og at et forslag om at norske fjernsynskanaler skal være fri for volds- og sexinnslag tidlig på kvelden, hører naturlig med i arbeidet med denne planen, og vil bli vurdert der. Statsråden sa også at seerne bør kreve av fjernsynsselskapene at de tar et større ansvar for hva de sender på lufta.
