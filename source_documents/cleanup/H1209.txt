
21. mars 2001
Høyres Stortingsgruppe
Erna Solberg:
Regjeringen gjør for lite for å bedre tilgangen på arbeidskraft!
De forslagene Regjeringen i dag presenterte for å bedre tilgangen på arbeidskraft løser ikke problemene med mangel på ledige hender. Regjeringens forslag er et puslete tilsvar på Høyres forslag i Stortinget om å gjøre det langt enklere å rekruttere arbeidskraft fra land utenfor EØS-området. Regjeringens forslag innebærer skritt i riktig retning, men tiltakene er for beskjedne.
Høyre er glad for at Regjeringen nå støtter 2 av de 4 forslagene Høyre fremmet i oktober og at karantenebestemmelsene som hindrer studenter fra land utenfor EØS-området i å arbeide og bo i Norge nå blir fjernet. Situasjonen i UDI har illustrert behovet for forenklinger av saksbehandlingen. Høyre støtter forslagene, men mener at man burde ha gått lengre.
Regjeringen svikter i forhold til å sikre tilgang på ufaglært arbeidskraft. Ved å stille formelle krav til kompetanse hindrer man personer som har realkompetanse, men ikke formell kompetanse, i få arbeidstillatelse. Innen IT-bransjen hvor det er behov for arbeidskraft, mangler mange av de som kan rekrutteres formell kompetanse, men de har realkompetanse. Ved ikke å bøte på behovet for ufaglært arbeidskraft legger Regjeringen alvorlige hindringer i veien for utviklingen av sjømatnæringen, som skal være en av våre store vekstnæringer i årene fremover. Også servicenæringene blir hardt rammet av mangelen på ufaglært arbeidskraft.
Høyre håper nå at sentrumspartiene vil sikre flertall for forslagene som ligger i Stortinget, slik at tilgangen til arbeidskraft blir bedret utover de forslagene Regjeringen fremla i dag. Det er nødvendig for sikre at landet har nok arbeidskraft innen omsorgssektoren og i næringslivet, sier Erna Solberg.
