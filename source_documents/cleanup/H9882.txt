
7.2.2006
Trygve Magnus Slagsvold Vedum, stortingsrepresentant for Senterpartiet
Vantro og tro
Det er med sorg jeg ser bildene som flammer over tv-skjermen. Vi misforstår og mistror hverandre, vi lar de ekstreme hisse opp de ekstreme. Nå bygger vi murer istedenfor bruer. Premissene for debatten framover må ikke bli satt av ytterpunktene. Da uteblir dialogen som vi sårt trenger.
Onde handlinger, som trusler om voldsbruk og ildspåsettelse, kan ikke forsvares.
Men skal vi komme noe videre, må vi prøve å forstå det som skjer. Men kan vi klare å forstå aggresjonen over karikaturtegningene som har blitt trykt når vi kjenner redselen for det som vi opplever som et vilt og ukontrollerbart raseri? Som samfunn har vi ikke noe valg - vi må prøve å sette oss inn i den andre parts tankesett. For det er kun gjennom forståelse at vi kan klare å møte hverandre.
De siste års politiske utvikling har vært preget av det motsatte av dialog og forståelse. 11. september 2001 var vi vitne til uhyrlige handlinger. Handlinger som krevde mange liv. For å forsvare seg, valgte USA å gå til krig både i Afghanistan og mot Irak. I opptrappinga til krigen i Irak møtte USA massive protester. De valgte å ikke lytte. Istedenfor diplomati og mellom-menneskelig dialog valgte de krig. Vi var mange som gikk ut i gatene og advarte mot at vold avler vold, og at krig avler hat.
Jeg har besøkt de palestinske områdene to ganger. I 1997 og i 2004. I 1997 var det sterke krefter som arbeidet for dialog og mellom-menneskelig forståelse. Det var utbygging, vekst og håp om fred. Det var tilnærmelser, det var håp om forsoning. I 2004 kom jeg til et område der ødeleggelsen og mismotet var åpenlyst. Politiske ledere hadde bevisst provosert hverandre ved å krenke religiøse symboler. En mur ble bygd gjennom byer og mellom folk, arbeidsløsheten var skyhøy og fortvilelsen var stor. Mange følte seg sviktet av både egne ledere og verdenssamfunnet.
Det blir for enkelt å si at forverringen av situasjonen for palestinere og krigen i Irak kan være en forklaring på det vi ser nå. Men det jeg tror vi kan lære av de siste års harde linje, er at den ikke fører til en mer fredelig verden. At det er ikke gjennom rå maktbruk vi klarer å skape forutsigbarhet og mellom-menneskelig forståelse. Vi må lære av våre feil i den situasjonen vi nå står oppe i. Det er ikke flere store ord vi trenger, det er flere lyttende ører.
Vi har sett at vanskelige situasjoner før har trengt brobyggere. Alle kan framstå som brobyggere i møtet med våre medmennesker. Verden har blitt mindre og i hverdagen møter vi mennesker fra mange kulturer. Slike møter gir ofte mye, men de kan også kreve mye. Men hvis vi ikke tar de daglige møtene på alvor, har vi tapt.
Det er når vi ser flammene flagre over skjermen vi må holde fast på troen på dialog. Vi må ikke gå i ekstremistens fotspor og kategorisere og forenkle.
Vi blir dømt til å være vantro, og jeg er vantro til det jeg nå ser.
Det er når vi blir fordømt at vi må være tro mot våre idealer om demokrati, dialog og enkeltmenneskets ukrenkelige rettigheter.
