
Dato: 11. mai 2004
Stortingsrepresentantene Anita Apelthun Sæle og Ivar Østberg, Kristelig Folkeparti
BEDRE TIDER FOR KOMMUNE-NORGE
-Kommuneøkonomiproposisjonen er gode nyheter som vil komme innbyggerne tilgode! Skal vi kunne opprettholde velferdskommunen er det helt nødvendig at nye arbeidsplasser skapes - også lokalt. Samtidig fører reformen til en mer rettferdig fordeling. De aller rikeste kommunene får noe mindre, mens mange fattige kommuner får mer! sier Anita Apelthun Sæle og Ivar Østberg (KrF).
I Kommuneøkonomiproposisjonen får kommunene tilbakeført en andel av selskapsskatten i 2005. Det gir kommunene mulighet for å styrke egen inntekt ved å satse på næringsutvikling og verdiskaping. Samtidig skal lokaldemokratiet styrkes gjennom innlemming av flere øremerkede tilskudd og videre arbeid med forenkling av lover, forskrifter og tilsyn. Forenkling skal gjennomføres innenfor opplæringsloven, barnehageloven, kommunehelseloven, sosialtjenesteloven og alkohollovgivningen.
- "Et enklere Norge" er i ferd med å bli en realitet, understreker Apelthun og Østberg.
I en situasjon med svært stramme økonomiske rammer legger Regjeringen opp til å øke kommunesektorens inntekter med 2 - 2 ½ milliarder kroner i 2005.
- Ser vi denne økningen i sammenheng med den betydelige inntektsveksten i 2004, den sterke nedgangen i renteutgiftene og kommunesktorens omstillingsarbeid, gir dette kommunene mulighet for en styrking av den økonomiske situasjonen også i 2005, avslutter Anita Apelthun Sæle og Ivar Østberg.
