
Onsdag 3. juni 1992
Kåre Gjønnes etter Danmarks "nei":
UAKTUELL EF-NYANSERING FRA GRO
Statsminister Gro Harlem Brundtland opererer med en kunstig og helt uaktuell ny-ansering når hun presiserer at den danske folkeavstemmingen "bare" betyr nei til medlemsskap i den europeiske unionen, og ikke i EF, og at en norsk EF-søknad der-for er like aktuell som tidligere. Statsministeren vet meget godt at Norge ikke kan foreta et slikt valg på øverste hylle dersom vi søker om EF-medlemsskap. En even-tuell norsk EF-søknad må bli en søknad om medlemsskap i unionen. Det sier Kriste-lig Folkepartis parlamentariske leder Kåre Gjønnes dagen etter at et knapt flertall i det danske folk avviste at Danmark skal slutte seg til Maastricht-unionen.
-Det vitner om mangel både på evne og vilje til å se virkeligheten i øynene når både statsministeren og den øvrige ledelsen i Arbeiderpartiet holder fast ved at man vil at Norge skal søke om EF-medlemsskap. Man har tydeligvis glemt at det helt fram til igår
var et viktig argument for ja-siden at Norge som det eneste land i Norden kunne risikere å bli stående utenfor unionen. Nå vet vi at dette ikke kommer til å skje, og da er det mildest talt oppsiktsvekkende at man fra regjeringens side argumenterer som om ingenting har skjedd, sier Kåre Gjønnes.
Gjønnes understreker at det har oppstått en helt ny situasjon for landene i Norden etter tirsdagens begivenheter i Danmark, og at den åpner for helt andre perspektiver også for Norge.
-Danmarks valg betyr også at KrFs krav om en folkeavstemming om hvorvidt Norge i det hele tatt skal søke om EF-medlemsskap, er blitt ytterligere forsterket. Går landsmøtet i Arbeiderpartiet inn for en EF-søknad, bør velgerne få si sin mening om dette omgående. Fra KrFs side håper vi derfor at dette vil bli respektert og etterkommet, konkluderer Kåre Gjønnes.
