
05.11.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen
- Ingen sykehusnedleggelser før Stortinget har sagt sitt
Ingen lokalsykehus eller sykehusavdelinger skal legges ned uten at Stortinget har fått sagt sitt. Det bekreftet i dag helseministeren i Stortingets spørretime på spørsmål fra Arbeiderpartiets sosialpolitiske talsmann Bjarne Håkon Hanssen.
- Det er nå klart at det ikke vil kunne skje noen endring i sykehusstrukturen før Stortinget har fått behandlet helsebudsjettet for neste år. Jeg er glad for at helseministeren nå bekrefter dette. Dette betyr at Stortinget kan gå grundig inn i situasjonen for helseforetakene og drøfte hvordan befolkningen skal sikres et godt og trygt helsetilbud over hele landet, sier Bjarne Håkon Hanssen.
Hanssen mener det er små sjanser for at Regjeringens forslag til budsjett for sykehussektoren vil bli stående uendret.
- Arbeiderpartiet vil i vårt alternative budsjett prioritere helse, og vi vil øke bevilgningene til sykehusene. Signalene fra de andre opposisjonspartiene tyder på at det er bred enighet i Stortinget om at dette er en nødvendig satsning. Det kan ikke være slik at helseforetakene må rette sparekniven inn mot fødeavdelinger og akuttmottak for å få budsjettene i balanse, sier Hanssen.
I tillegg til å ta saken opp i Stortingets muntlige spørretime, har Hanssen i dag sendt et brev til helseministeren der han ber om en skriftlig bekreftelse på at ingen større strukturendringer på sykehussektoren gjennomføres før etter at Stortinget har behandlet helsedepartementets budsjett.
Vedlegg: Brev til helseministeren.
- - - - - - - - - - - - - - - - - - - - - - - - - - - - - - - - - - - - - - - - - - - - - - - - -
Arbeiderpartiets stortingsgruppe
4. november 2003
Helseminister Dagfinn Høybråten
Postboks 8011 Dep
0030 OSLO
ANG. ENDRINGER I SYKEHUSSTRUKTUR.
Jeg viser til de vedtak som ble fattet på foretaksmøte for Helse Vest og Helse Nord om endringer i struktur. I forbindelse med vedtakene ba statsråden om å få en grundig gjennomgang av hvordan de ulikene tiltakene skulle gjennomføres før tiltakene ble iverksatt. Foretakene fikk en frist til 1. november i forhold til å fremlegge en plan for hvordan vedtakene var tenkt gjennomført.
Jeg går ut fra at slike gjennomføringsplaner nå er sendt departementet. Jeg vil med dette be om at statsråden på en egnet måte orienterer Stortinget om innholdet i disse planene.
På bakgrunn av departementets orientering om styrings- og resultatkrav for de regionale helseforetakene, antar jeg at det blir en prinsipiell behandling av utviklingen i helseforetakene i tilknytning til Stortingets behandling av helsedepartementets budsjett.
Jeg ber om en bekreftelse fra Statsråden på at ingen større strukturendringer gjennomføres før etter at Stortinget har behandlet helsedepartementets budsjett.
Med vennlig hilsen
Bjarne H. Hanssen
