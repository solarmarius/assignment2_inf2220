
19. desember 2000
Reidun Gravdahl
Tvangsundersøkelser kan ankes
Om psykisk helsevern, ny lov og gjennomføring av opptrappingsplanen, 19.12.00.
Dagbladet lørdag 16.desember hadde en leder med overskriften Med rett til maktbruk, der man er bekymret over at det skal bli mer tvangsbehandling innenfor psykiatrien. Stortingsrepresentant Reidun Gravdahl mener dette er feil tolking av forskriftene. Gravdahl sier at vedtak om tvangsundersøkelse skal kunne ankes. Dette er viktig for faglig kontroll og folks rettssikkerhet.
Dagbladet hadde lørdag 16.desember en leder med overskriften Med rett til maktbruk
Hovedinnholdet er om forskriften til psykisk helsevernloven som åpner for adgang til at kliniske psykologer får rett til å foreta tvangsinnleggelse/behandling.
Dernest uttrykkes en bekymring for tvangsbehandling utenfor institusjon ved frammøte til poliklinisk behandling og påstand om at loven åpner for mer tvangsbruk.
Dette er etter flertallets mening feil.
Den nye loven ble vedtatt våren 1999, et flertall bestående av Arbeiderpartiet, KrF og Senterpartiet vektla mest mulig frivillighet, utarbeidelse av individuelle behandlingsplaner og økt rettssikkerhet for psykiatriske pasienter. Dette flertallet støttet Bondevik-regjeringens forslag om å redusere antall tvangsinnleggelser ved at tvungent psykisk helsevern skal kunne skje i form av oppmøte på poliklinikk og slippe institusjonsinnleggelse.
Vedtak om tvangsundersøkelse skal kunne ankes. Dette er viktig for faglig kontroll og folks rettssikkerhet. Minst et av medlemmene i en kontrollkommisjon skal være brukerrepresentant.
Det ble slått fast at det i forskrift kan gjøres unntak fra at faglig ansvarlig skal være psykiatrisk overlege. Denne unntaksbestemmelsen åpnet for å gi kliniske psykologer vedtaksmyndighet.
Jeg er glad for at dette er fulgt opp av Regjeringen, det vil gi mulighet til å gjennomføre opptrappingsplanen for psykisk helsevern. Psykiatrien er styrket hvert år , og det vil neste år være en styrking med 992 millioner kroner sett i forhold til utgiftsnivået i 1998.
