
30.04.01
Sosialistisk Venstrepartis Pressetjeneste
1. mai:
SV maner til kamp mot høyrekreftene
Målet med politikken må være å sørge for at vi kan overlate et samfunn til de som kommer etter oss, som er bedre enn det vi arvet fra våre forgjengere. I inneværende stortingsperiode har høyresiden i norsk politikk hatt alt for stor makt. Det betyr at fellesskapsløsningene og velferdsgodene blir truet, at miljøet lider, at forskjellene øker og at vi fortsatt har fattigdom her i verdens rikeste land.
 Det har vært noen traurige år. Vi har hatt en sentrumsregjering som vendte seg til Høyre og Frp med alle sine budsjettavtaler, og en Ap-regjering som ser samme veien når det passer dem. Resultatet er at vi ikke får gjort det viktigste først, sier Kristin Halvorsen.
SVs leder vil tale på Youngstorget 1. mai, og hun vil fokusere på det SV har framholdt som viktigst i hele denne perioden:
 Barn og unges oppvekstvilkår og utdanning er den viktigste investeringa for framtida, og det er ikke skattelette til de rikeste. Et billig og bra kollektivtilbud er et eksempel på fornuftig pengebruk, og det er ikke billigere bensin, sier Halvorsen.
Norsk politikk trenger en sterk venstreside for å parkere Høyre og Fremskrittspartiet på sidelinja, hvor de hører hjemme.
 Ikke minst er det viktig for å sikre at sykelønnsordningen mot angrep fra høyre flanke, sier SV-lederen.
