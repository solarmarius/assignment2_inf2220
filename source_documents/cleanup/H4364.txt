
fredag 9. juni 2000 13:19:44
- Stortinget har oppfylt Stoltenbergs løfter
Stortinget har nå bevilget de nødvendige midlene til at alle årets nyutdannete politistudenter får arbeid i etaten, slik de tidligere har blitt lovet. Dette er svært gledelig, og viktig for troverdigheten i justispolitikken, sier Venstres Odd Einar Dørum i en kommentar til Finanskomiteens innstilling om Revidert nasjonalbudsjett.
En samlet finanskomite i Stortinget avsetter 60 millioner kroner til nye stillinger i politi- og lensmannsetaten, i tråd med løftene Stortinget ga ved budsjettbehandlingen i fjor høst. Ap-regjeringen la ikke inn penger til nye stillinger overhodet i sitt forslag til revidert nasjonalbudsjett, selv om også Ap var med å gi løftet til politistudentene i høst.
Statsminister Stoltenberg gjentok senest i Bergen tirsdag kveld at politiet skal få mer ressurser. - Jeg merker meg at det er Stortinget, og ikke Regjeringen selv som må oppfylle disse løftene som et samlet politisk miljø stiller seg bak, sier Dørum. Han synes det tross alt er gledelig at også Arbeiderpartiets gruppe støtter bevilgningen som deres egen Regjering ikke var villig til å gi.
Dørum er også svært tilfreds med at Stortingsflertallet i tråd med Venstres forslag bevilger 5 millioner kroner til Råd mot organisert kriminalitet.
