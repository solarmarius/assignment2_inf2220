
16. januar 2001
Høyres Stortingsgruppe
fra Bjørn Hernæs (H)
LANDBRUKSMINISTEREN MED NYTT ANGREP PÅ PELSDYRNÆRINGEN
I politisk kvarter i dag varsler landbruksminister Bjarne Haakon Hansen en ny stortingsmelding om dyrevern.
Ingen vil motsette seg en slik melding, men landbruksministeren bruker bekjentgjørelsen til et fordekt angrep på pelsdyrnæringen. Det er uhørt at statsråden, forut for det han påstår skal bli en uhildet gjennomgang, fremstiller pelsdyrnæringen i et særlig ugunstig lys.
Hypotetiske spørsmål er sjelden egnet til politisk klargjøring. Når statsråden vil sette et etisk spørsmålstegn ved det å holde dyr i fangenskap for å få pels opp mot det å holde dyr i fangenskap for å mat, viser det alene at statsråden er på ville veier. Etikk kan selvsagt ikke relativiseres. Det er det Høyesterett har gjort med sin merkelig blanding av rollen som domstol og verdikommisjon.
Pelsdyrnæringen var en av daværende statsråd Gunhild Øyangens satsingsområder. Nok en gang ser vi fullstendig mangel på forutsigbarhet i Arbeiderpartiets politikk, bortsett fra at Arbeiderpartiet åpenbart gjør alt som er mulig få å stigmatisere og vanskeliggjøre levedyktig næringsvirksomhet i våre utkantområder.
Høyre vil stille strenge krav til behandling av dyr, slik de aller fleste dyreholdere praktiserer det allerede i dag. Vi tar sterkt avstand fra forsøket på å sette en næring i landbruket opp mot en annen næring . Tvert i mot er pelsdyrproduksjon en sektor vi har særlig tradisjon og forutsetninger for å ta vare på i vårt land.
