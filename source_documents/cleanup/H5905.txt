
Oslo, 23/05 - 02
Behold siviltjenesten!
Kvaliteten på førstegangstjenesten i Forsvaret og siviltjenesten må heves, uttaler KrFU-leder David Hansen. Han avviser dermed en arbeidsgruppe sitt forslag om å legge ned siviltjenesten.
- For å bedre kvaliteten på Forsvarets førstegangstjeneste bør det legges mer vekt på tjenestens faglige innhold, opplæringen og treningen. Utstyret må være godt og tidsriktig og befalsutdanning må bli bedre, uttaler Hansen.
KrFU vil dessuten at Forsvaret tar mer offensive grep om jenterekrutteringen. Hansen sier at det bør innføres obligatorisk sesjon for jenter på lik linje med gutter. I tillegg mener han at det bør gjøres vesentlige forbedringer i informasjonen om førstegangstjeneste og befalsutdanning i Forsvaret.
Når det gjelder tjenestetillegget støtter Hansen at det bør økes. Men han er skeptisk til arbeidsgruppas forslag om at militærtjenesten skal gi studiepoeng.
- Dette mener vi bare er egnet til å undergrave det relativt strenge systemet man i dag har for opptjening av skolepoeng, sier han.
KrFU går imot dagens ordning med ølsalg på statens kantiner. - Forsvaret har stadig større utfordringer knyttet til bruk av rusgifter. KrFU anser dette derfor som en uheldig ordning som ikke bør videreføres.
