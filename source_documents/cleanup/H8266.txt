
Politisk uttalelse fra Venstres landsmøte, vedtatt 28/3-04
Venstre
Pressemelding fra Venstres landsmøte 26.-28. mars 2004 på Hamar
Globalisering er et gode!
Økt globalisering er et gode. Økt samkvem og økt handel bidrar til å minske motsetninger mellom nasjoner og folkeslag og til å øke velstanden globalt. Internasjonalisering av økonomien bidrar også til en økt politisk og kulturell integrering og forståelse.
Reform av FN
Internasjonal demokratiske og juridiske strukturer er en forutsetning for å løse de negative sidene ved globalisering. Venstre ønsker økt overnasjonalitet og et globalt fellesskap basert på like rettigheter og plikter for alle, både stater og individer.
FN må nå reformeres for å bli bedre i stand til å løse de utfordringer verden står ovenfor, både innen miljø, fredsarbeid, menneskerettigheter, fattigdomsbekjempelse og terrorbekjempelse. Dagens FN tar utgangspunkt i maktforholdene etter utløpet av annen verdenskrig. Sammensetningen i Sikkerhetsrådet må endres og samtidig bør ikke enkeltland kunne nedlegge veto slik som i dag. Dette gir enkeltstater uforholdsmessig stor makt og innflytelse. FN bør utvikles med en større tredeling av makten mellom generalsekretæren/generalforsamlingen, sikkerhetsrådet og internasjonale domstoler.
Global miljøavgift
Nasjonalstatene har i dag råderett over naturressursene innenfor sine definerte grenser. Miljøproblemene kjenner ingen landegrenser. Samtidig er sanksjonsmulighetene ovenfor stater eller multi- og transnasjonale selskaper som ikke oppfyller konvensjonsfestede miljøforpliktelser (f.eks. kvote, utslippskrav etc). Venstre foreslår derfor at det opprettes en internasjonal miljødomstol.
Finansieringen av internasjonale miljøtiltak må i utgangspunktet sikres av verdens stater. Det er også et bærende prinsipp for Venstre at forurenser skal betale. Dette må også gjelde internasjonalt. Venstre ønsker derfor grønn skatt på internasjonal transport ­ i første omgang for lufttransport. Lufttransport er en viktig forutsetning for de nye globale handlingsmønstre, men gir også et stort bidrag til den globale forurensningen. Likevel er lufttransport holdt utenfor Kyoto-regimet. Norge har som eneste land innført nasjonal CO2-avgift på lufttransport. Venstre mener en tilsvarende global miljøavgift på lufttransport kan være et viktig incitament for å redusere forurensende utslipp. Inntektene bør gå til FN, og slik bidra til å redusere fattigdomsutfordringen.
Kamp mot korrupsjon
En av de største hindringene for utvikling i mange land er korrupsjon. Korrupsjonen hindrer så vel økonomisk som demokratisk og sosial utvikling. Kamp mot korrupsjon må derfor være et viktig mål i norsk bistandsarbeid. Dette betyr også at Norge må bidra til å styrke institusjoner som bankvesen og statistiske byråer i våre hovedsamarbeidsland i bistandsarbeidet.
Monopolkapitalismen må bekjempes!
Monopolkapitalismen er en av globaliseringens store utfordringer. De store monopoldannelsene truer markedet, forbrukernes interesser og handelen som sådan. Men i ytterste konsekvens truer det også demokratiet.
Særlig siden begynnelsen av 1990-tallet har oppkjøp og sammenslåinger av store selskap i Europa og Nord-Amerika skapt svært store transnasjonale selskaper som i mange tilfeller nærmest kontrollerer verdenshandelen innen sine forretningsområder. Vi må erkjenne at dagens institusjoner og nasjonalstater ikke besitter gode nok virkemidler for å bekjempe monopoldannelsene. Markedet må reguleres hvis konkurranse skal skje. Det gjelder så vel nasjonal som internasjonal regulering.
Venstre må derfor ta initiativ til at Norge internasjonalt arbeider for å fremme en konvensjon som kan institusjonalisere et globalt konkurransetilsyn. Tilsynet skal sikre globale standarder for skattelegging, globale rettigheter for innsyn og sikre at rike og fattige land kan drive forretning på like vilkår uten sterke bindinger til vestlige kommersielle aktører.
Sikre menneskerettighetene globalt
Situasjonen for menneskerettighetene på globalt nivå er svært foruroligende. Menneskerettighetsdomstolen i Strasbourg omfatter landene tilknyttet Europarådet og bidrar til å sikre individets rettigheter opp mot statene. Venstre vil jobbe for at FNs menneskerettighetskomité utvikles til en overnasjonal global permanent domstol som bygger på FN erklæringen og konvensjonene om sivile og politiske rettigheter og sosiale, kulturelle og økonomiske rettigheter.
Venstre skal arbeide for å fremme etisk handel. I dag importeres varer som er produsert på en lite menneske- og miljøvennlig måte til Norge.
Kulturelt mangfold
Det må være en målsetting at en globalisert verden kan ivareta det kulturelle mangfoldet. Ulikheter i levesett, livsstil, kulturelle skikker og normer er i seg selv en berikelse for det internasjonale samfunnet. Venstre ønsker derfor at Norge skal arbeide for en FN-konvensjon om kulturelt mangfold.
For Venstre er det viktig at ikke enkeltindivider tvinges inn i roller og mønstre som undertrykker, eller som de ikke har valgt av fri vilje. Det er derfor galt å forby utrykk for religiøs og kulturell tilknytning, som hijab, jødisk kalott e.l.
