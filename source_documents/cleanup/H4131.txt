
onsdag 20. november 1996 13:26:08
(Venstres pressekontor)
Rød Larsens byråkratiske hjelpesmenn
I de siste par ukene har media drevet hardkjør på planleggingsminister Terje Rød Larsens fortid. De har endevendt hans posisjoner og disposisjoner i tiden før Thorbjørn Jagland kallet han til seg som minister. Hva som er ille av Rød Larsens tidligere bravader, og hva som er dobbeltmoral av Jaglands uttalelser om opsjonsavtaler før og etter avsløringene, får hver enkelt gjøre seg opp sin mening om.
Det er i tillegg til disse spørsmålene en annen side av de siste dagers hendelser som bør vies oppmerksomhet. Den prinsipielle og praktiske skillelinjen mellom Arbeiderpartiet og de ansatte i departementene.
Ingen medier har ofret spalteplass på de personene som i flere dager har jobbet på spreng for å finne fluktruter for den hardt pressede planleggingsministeren. I tillegg til de politiske ansatte i Rød Larsens sekretariat har også flere av de upolitiske ansatte jobbet intens med å hjelpe ministeren ut av klemmen. Flere byråkratstillinger er brukt til å renvaske en statsråd fra hendelser som er begått for flere år siden.
Dette er særdeles betenkelig. Andre mennesker, det være seg alt fra en alminnelig skattebetaler til næringslivsledere, som blir beskyldt for tvilsomme økonomiske handlinger, må pent betale i dyre dommer for hjelp til å renvaske seg selv. Så ikke Terje Rød Larsen. Han bruker glatt flere byråkrater i flere uker på oppdrag disse strengt tatt burde ligget langt unna. Det kan umulig være administrative ansatte i departementenes oppgave å engasjere seg i en ministers personlige bravader 10 år før han ble politiker. Det er ille nok at ikke arbeiderpartiregjeringen ikke finner dette betenkelig. Det mest skremmende er imidlertid at byråkratiet selv ikke reagerer på å bli brukt på denne måten. Man skulle ellers tro at administrative ansatte i departementene har mer enn nok med de arbeidsoppgaver de er blitt ansatt for å utøve.
Denne holdningsløsheten viser at dagens sikt av arbeiderpartitopper og byråkratiet ikke lenger klarer å skille mellom arbeiderpartiregjeringen og det uhildede embetsverket. Slike utviskede skiller har også tidligere blitt bekreftet. Planleggingsminister Terje Rød Larsens hjelpesmenn bare understreker viktigheten av at dagens regjering trenger avløsning. Både for at de selv og byråkratiet skal skjønne at de ikke tilhører samme organisasjon.
