
Torsdag 26.oktober 1995
Stortingsrepresentant Solveig Sollie (KrF):
Familien satsingsområde i KrFs budsjettarbeid
-Kristelig Folkeparti holder ord i familiepolitikken når vi i vårt alternative forslag til statsbudsjett lanserer en "familiepakke" for i alt 1,1 milliarder. Sentrale punkter i familiepakka er penger til forsøk med omsorgsvikariatet og til forsøk med kommunale kontantstøtteordninger, prisjustering av barnetrygden og forsørger-fradraget og at adopsjonsstøtten opprettholdes på dagens nivå. Det sa stortingsrepresentant Solveig Sollie (KrF, Telemark), på 50-årsfesten til Sørum KrF.
-Det er valgfrihet som er den overordnede filosofien bak KrFs familiepolitikk. Med vår familiepakke i opplegget til statsbudsjett, viser vi at dette lar seg realisere på en troverdig måte. KrF ønsker å gjøre småbarnsfamiliene til budsjettvinnere, mens de i regjeringens opplegg er budsjettets tapere, sa Solveig Sollie.
KrF-representanten undertreker at ordningene rundt studiefinansiering er en integrert del av familiepolitikken. Det er derfor viktige familiepolitiske signaler som gis når KrF ønsker å øke stipendandelen med 3 prosent, og samtidig redusere studielånsrenta med 1 prosent, sa hun.
I budsjettopplegget ligger også en egen miljøpakke med satsing på ENØK og alternative energikilder, og satsinger på samferdselssektoren, blant annet med 600 millioner til investeringer i forbindelse med jernbaneplan- og jernbanemelding.
I KrFs budsjettforslag ligger det inne tiltak for å bedre budsjettbalansen med 1,3 milliarder. Pengene ønsker partiet å bruke til å styrke oljefondet. Blant inndekningspostene er blant annet salg av bankaksjer og reduserte utgifter til prosjektering og investeringer på sokkelen. (KrF-Press/MMH)
