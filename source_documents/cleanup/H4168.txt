
lørdag 30. november 1996 14:44:15
Uttalelse fra Venstres sentralstyre:
Skillet mellom stat og parti må forsterkes
Sentralstyret i Venstre går inn for at det innføres lovbestemmelser som hindrer at en person kan gå direkte fram og tilbake mellom stillingen som embetsmann i et departement og som politisk medarbeider for regjeringen. Venstre mener det er sterkt betenkelig at Terje Rød-Larsens statssekretær Haktor Helland i går kunne gå rett tilbake til stillingen som ekspedisjonssjef i Barne- og Familiedepartementet.
Venstre reagerer også på at det i tiden Rød-Larsen var statsråd var uklart hvem som var embetsmenn og hvem som var politisk oppnevnte rådgivere. Blant annet er det grunn til å stille spørsmål ved den rollen Administrasjonsdepartementets informasjonssjef Leif Ellingsen spilte som Rød-Larsens talsmann i statsrådens private skattesak. Også fjorårets "brevsak", der embetsverket ble bedt om å forberede Arbeiderpartiets valgkamp, viser at regjeringspartiet har en ustø hånd når det gjelder å skille mellom politikk og forvaltning.
I ethvert demokrati er det en grunnleggende forutsetning at embetsverket er partipolitisk nøytralt. Raske rollebytter fra embetsmann til statssekretær og tilbake igjen kan svekke tilliten til at det er slik i dag. Venstre vil derfor ta disse problemene opp til behandling i Stortinget. Blant annet bør det vurderes karantenetid i forbindelse med slike rollebytter. USA og flere andre land har allerede slike bestemmelser.
