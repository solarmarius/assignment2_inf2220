
Dato: 2004-04-21
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
FrP utfordrer Clemet
I Stortingets spørretime i går utfordret Sortevik nok en gang utdanningsminister Kristin Clemet på alternativ finansiering av norsk skole.
- Stykkprisfinansiering er allerede i bruk i Norge. Sykehusene bruker delvis stykkprisfinansiering. I Universitets- og høyskolesektoren er en økende del av statlig finansiering basert på antall studenter. For frittstående skoler er hele finansieringen basert på antall elever, men beklagelig nok bare med 85 prosent av det offentlig eide skoler får. Også i utlandet brukes stykkpris, legger Sortevik til. Stortingets utdanningskomité har nylig besøkt Nederland, og der finansieres skolene av staten direkte med antall elever som hovedgrunnlag for finansieringen.
- Det blir derfor svært underlig når statsråd Clemet uttaler at: "Jeg mener skolene bør rammefinansieres i all hovedsak. Resultatet av at jeg har sett på finansieringssystemene og utredet dem er simpelthen at jeg har trukket den konklusjon at skolene i all hovedsak bør være rammefinansiert og overlatt til lokalt selvstyre og lokaldemokrati."
- Er det rammefinansiering partiet Høyre mener når Høyres i sitt program sier: "Høyre vil finansiere skolene ved at pengene i større grad følger eleven. Dette vil skape konkurranse mellom skolene. Skolenes inntekter blir avhengige av elevenes og foreldrenes valg. Derved kan brukerne stille strengere krav til kvalitet i undervisningen."
Er det slik at statsråd Clemet er uenig med sitt eget parti Høyre i synet på hvordan skolene bør finansieres? sier skolepolitisk talsmann for FrP, stortingsrepresentant Arne Sortevik. - Eller er det slik at også innen skolepolitikken er det stor forskjell på det Høyre sier at partiet mener og det partiet faktisk gjør?
