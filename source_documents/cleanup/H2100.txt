
Pressemelding fredag 3. september 1993
Leder i Kristelig Folkepartis Kvinner, Aud-Inger Aure:
FAMILIEPOLITIKK FOR ALENEBOENDE
Familiepolitikken må ikke få en slik utforming at enslige aleneboende rammes på en utilsiktet måte. Familiebeskatningen må legge vekt på å styrke økonomien også for enslige med lav samlet inntekt. Det sa lederen i Kristelig Folkepartis Kvinner, Aud-Inger Aure på en pressekonferanse i Oslo, fredag 3. september.
- Kristelig Folkeparti har flere ganger i Stortinget foreslått å innføre et husholdningsfradrag for enslige aleneboende. Dette forslaget må sees i sammenheng med arbeidet for å fjerne ulikhetene i pensjonene for gifte og samboende pensjonister. Det er naturlig å gjenta et slikt forslag i forbindelse med å få rettferdighet mellom gifte og samboende pensjonister, sa Aure.
Aure opplyste at eldre enslige aleneboende, småbarnsfamilier og enslige forsørgere har de dårligste levekår. Spesielt eldre enslige aleneboende har stram økonomi. En av fem kan ikke betale en uforutsett regning på 2000 kroner. Hos enslige utgjør boutgiftene en større del av forbruket enn andre husholdninger. - Et husholdningsfradrag for enslig aleneboende kan være med å utjevne noe av dette, mener Aud-Inger Aure.
- Kristelig Folkepartis Kvinner vil at alle ordninger som gjelder økonomi, trygd, bolig og sosiale hjelpetiltak, blir utformet slik at de sikrer likestilling og likeverd for aleneboende, sa KrFK-lederen Aud-Inger Aure.
