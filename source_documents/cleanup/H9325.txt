
Stortinget 15. juni 2005
Venstres stortingsgruppe ved miljøpolitisk talskvinne May Britt Vihovde
En helhetlig forvaltningsplan må legges til grunn for petroleumsaktivitet i nord
Regjeringen lyste i dag ut 19. konsesjonsrunde i Norskehavet og Barentshavet. Utlysningen er i tråd med de strenge miljøkrav som ble satt i forbindelse med regjeringens beslutning om å gjenåpne Barentshavet.
- Venstre er først og fremst fornøyd med at en ikke lyser ut blokker i det omstridte og sårbare Nordland 3 og Nordland 5 områdene, sier miljøpolitisk talskvinne i Venstres stortingsgruppe May Britt Vihovde.
- For Venstre har det vært viktig å ivareta økosystemet, og ta hensyn til fiskeriene som er avhengig av et rent og rikt hav. Regjeringen går derfor fortsatt forsvarlig frem, og balanserer de ulike hensynene innenfor rammen av en bærekraftig utvikling, sier Vihovde
- Venstre er også fornøyd med at det ikke kan gies tillatelse til eventuell petroleumsaktivitet i de kystnære strøk før etter at en helhetlig forvaltningsplan for disse områdene er på plass. I denne planen må det defineres områder der det ikke skal drives petroleumsvirksomhet, såkalte petroleumsfrie soner. Området utenfor Lofoten skal fortsatt være en av disse petroleumsfrie sonene, sier miljøpolitisk talskvinne i Venstres stortingsgruppe May Britt Vihovde.
- Vi er videre fornøyd med Venstres gjennomslag for at en eventuell tildeling ikke kan skje dersom denne er i strid med forvaltningsplanen, sier Vihovde
