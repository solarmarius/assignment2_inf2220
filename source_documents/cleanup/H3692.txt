
5.2.97
Morten Lund,
SEIGLIVEDE GRENDESKOLER BEKYMRER REGJERINGEN
Et presseoppslag i Nationen som viste at minst 70 grendeskoler ble reddet fra nedleggelse ved høstens budsjettbehandling, ble av finansministeren i dagens spontanspørre-time brukt som eksempel på betenkelig kommunal bruk av ekstrapenger fra Stortinget. På oppfordring av partikollega Bjørnar Olsen bekreftet Jens Stoltenberg at Regjeringen ikke har tillit til at de ekstra milliardene som Arbeiderpartiet ble tvunget til å stemme for før jul, vil komme befolkningen til gode. Stoltenberg mente de ekstra pengene til kommunene allerede nå kunne utpekes som årsak til økt press i arbeidsmarkedet, økte byggepriser og økt prispress generelt. Endog det meget romslige legeoppgjøret fra i fjor høst -og som staten var en pådriver for å få til- nevnte finansministeren som et eksempel på løssluppen pengebruk med årsak i salderingsresultatet 21. desember. -»Regjeringen vil undersøke nøye om ekstramilliardene blir brukt til å forbedre velferdstjenestene eller til dyrere velferd», sa Stoltenberg
-For Senterpartiet er det gledelig at så mange grendeskoler ble berget, og at tjenestetilbudet til barn og eldre styrkes gjennom 6000 nye arbeidsplasser, sier kommunalpolitisk talsmann Morten Lund. -Så får velgerne og særlig de lokalt folkevalgte for Arbeiderpartiet merke seg at partiets ledelse helst ville plassert også disse pengene på oljefondet.
-Arbeiderpartiet har hovedansvaret for at utbyggingen for 6-åringene presses i gjennom som hastesaker i et fra før presset byggemarked. At noen kommuner nå setter ekstrapengene inn på bok, har bl.a. sammenheng med at Regjeringen ennå ikke har fått ut beskjed om fordelingen av 324 millioner kroner i skjønnsmidler. Det er bra at kommunene tar seg tid til å planlegge skikkelig hvordan så store beløp skal brukes, og forståelig om noen er skeptisk til om Arbeiderpartiet vil følge opp ved neste korsvei, sier Morten Lund.
