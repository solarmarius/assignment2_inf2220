
7/2-02
Av Odd Roger Enoksen (Senterpartiet ):
- Landet og kundene taper på Sparebank AS
Omdanning av sparebanker vil føre til at folk i distriktene får et dårligere banktilbud.
Gjennom oppkjøp og sammenslåinger vil det nasjonalt eide sparebankmiljøet stå i fare for å bli kjøpt opp av utenlandske investorer. Småbedrifter, nyskapere og privatpersoner i distriktene er ikke opptatt av om lånet gis med 0,2 eller 0,3 prosent lavere rente. De er opptatt av i det hele tatt å få lån. Da trenger de banksjefer med lokalkunnskap, sier Senterpartiets Odd Roger Enoksen i en kommentar til at Kredittmeldinga i dag ble avgitt av finanskomiteen
Enoksen mener at Arbeiderpartiet, KrF og Venstres snuoperasjon er alvorlig for distriktene:
- I dag er alle norske sparebanker - unntatt Gjensidige NOR Sparebank - typiske distriktsbanker, som betjener større og mindre lokalsamfunn innenfor et begrenset geografisk område. Innenfor mange av disse områdene er sparebankene eneste, eller en av svært få leverandører av banktjenester til personer og småbedrifter. Sparebankene er særdeles viktige for utviklingen av næringslivet og også kulturlivet, i sine lokalsamfunn. Sparebankene spiller derfor en viktig rolle når det gjelder å opprettholde et levende distriktsnorge, sier Enoksen.
Sparebankenes idegrunnlag er at de skal være selveiende institusjoner med forankring i de lokalsamfunn som de betjener. Sparebanksystemet har vist seg å være både kostnadseffektivt og finansielt robust. Under bankkrisen på slutten av 1980-tallet og begynnelsen av 1990- tallet, var det bare et fåtall sparebanker som fikk alvorlige problemer. De fleste forretningsbankene måtte ha betydelig statlig hjelp for å unngå avvikling.
- I Vest- Europa står sparebankene sterkt i Tyskland, Spania og Norge. Hovedgrunnen til dette er at det i disse tre landene ikke er adgang til å omdanne sparebanker til aksjesparebanker eller aksjebanker. I Sverige gikk det ti år fra omdanning til AS ble tillatt, med solid oppkjøpsvern, til man er midt i en oppkjøpsbølge, slår Enoksen fast.
"- Arbeiderpartiet er sammen med Høyres sentraliseringspartiene i Norge. For dem er ikke dette (omdannelse til AS) noe skrekkscenario.", sa Venstres Terje Johansen til Dagens Næringsliv 9.mars 2001.
- Høyre og Arbeiderpartiet nå har fått følge av KrF og V, avslutter Enoksen.
