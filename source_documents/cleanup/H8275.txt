
Dato: 30.03.04
Stortingsrepresentant Øyvind Vaksdal og Øyvind Korsberg (FrP)
FrP krever tiltaksplan for gasskraftverk
Fremskrittspartiet er lei av politiske bortforklaringer og uforpliktende løfter om gasskraftverk. Partiet fremmer nå forslag i Stortinget om at det skal lages en tiltaksplan for bygging av gasskraftverk i Norge.
Fremskrittspartiets energipolitiske talsmann, Øyvind Vaksdal, viser til bekymringen om forsyningssikkerhet for strøm som grunnlag for forslaget.
- Det politiske flertallet har ikke lært av turbulensen i strømmarkedet for et år siden. Man ser ikke alvoret i lav vannmagasinfylling og det økende behovet for import av strøm. I stedet nøyer flertallet seg fortsatt med å snakke om symbolsaker innen kraftutbygging. Vindmøller og varmepumper er vel og bra, men det bidrar lite til å dekke dagens behov. Norsk industri og norske strømkunder kan ende opp med å betale en høy pris dersom Regjeringens energipolitikk skal være styrende de neste tiårene, sier Vaksdal.
Fremskrittspartiets miljøpolitiske talsmann, Øyvind Korsberg, reagerer kraftig på Regjeringens krav om CO2-håndtering på eventuelle nye konsesjoner for gasskraftverk.
- Det er uforsvarlig av Regjeringen å sette dagens kraftbehov på vent inntil drømmeteknologien er utviklet. Forskningsmiljøene forsker på nye teknologier, men de understreker selv at teknologi for CO2-håndtering ikke vil være moden før om ti år. Man bør derfor bygge vanlige, moderne gasskraftverk nå, og så kan man oppgradere dem med mer moderne renseteknologi etter hvert som den utvikles, avslutter Korsberg
