
Stortinget, 22. november 2005
Venstres stortingsgruppe v/ Gunnar Kvassheim
Venstre tar opp bruk av regnskogtrevirke i spørretimen
Verdens største regnskog i Amazonas blir ødelagt i et langt høyere tempo enn det vi har regnet med tidligere. Det viser ny forskning publisert i siste utgave av tidsskriftet Science. Regnskogfondet har avdekket at det statlige Entra Eiendom har brutt retningslinjene for bruk av tropisk trevirke da det er brukt regnskogtrevirke i det nye bygget til Borgarting Lagmannsrett.
- Bondevik-regjeringen sendte et krystallklart budskap om bruk av regnskogtrevirke da regnskogpanelet i Nasjonalmuseets bygg på Tulllinløkka ble beordret fjernet, sier leder av miljø- og energikomiteen Gunnar Kvassheim (V).
Kvassheim har derfor stilt følgende spørsmål til næringsministeren:
Vil regjeringen beordre at regnskogtrevirke i lagmannsrettsbygningen fjernes og hvordan kan regjeringen sikre at det ikke benyttes regnskogtrevirke i statlige bygg for fremtiden?
- Det gjenstår å se om den sittende regjeringen vil vise samme handlekraft som den borgerlige regjeringen. Dersom Norge skal ta mål av seg til å være en moderne miljønasjon, forventer jeg at næringsministeren kommer med et klart svar om at bruk av regnskogtrevirke i statlige bygg ikke er akseptabelt, avslutter Kvassheim.
