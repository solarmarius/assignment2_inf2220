
28.02.2006
Høyres Stortingsgruppe
Høyre frykter at konkurransen og flypassasjerene blir taperen!
- Regjerningen vil innføre en ny flyavgift
Høyre og Bondevik II-regjeringen styrket i 2002 konkurransen i luftfarten ved å fjerne flypassasjeravgiften på 256 kr t/r. Dagens regjeringspartier var i mot at flypassasjersavgiften ble fjernet. Regjeringen varsler nå at den vil innføre en ny flyavgift i 2007, noe som kan svekke konkurransen i luftfarten, sier Høyres avgiftspolitisk talsmann, Peter S. Gitmark.
Forhastet avgift
Flyavgifter som i all hovedsak kun belastes norske flypassasjerer vil svekke norske flyselskapers konkurransevilkår i forhold til sine utenlandske konkurrenter. Uavhengig av hva man mener om selve forslaget om en ny flyavgift, er det derfor viktig at Regjeringen ikke innfører flyavgiften i Norge uavhengig av om de land vi flyr til også innfører en slik avgift.
At Regjeringen fastslår at den skal innføre avgiften allerede i 2007, virker derfor forhastet. Spesielt siden det er kjent at toneangivende land som USA og Kina allerede har varslet at en slik flyavgift ikke er aktuelt for dem, sier Gitmark i en kommentar.
Avgift som svekker konkurransen
Flyavgifter merkes i tillegg spesielt av reisende på lavprisbilletter, så høye flyavgifter kan også bidra til å svekke den innenlandske konkurransen. Flyselskapet Norwegian har vist til at bortfallet av flypassasjeravgiften var av avgjørende betydning for at de skulle ha mulighet til å starte opp - noe som medførte at flyprisene gikk ned og at antallet avganger gikk opp. Det vil derfor være av avgjørende betydning for alle brukere av fly at det ikke pånytt etableres en avgift som svekker konkurransen og indirekte skader de minste aktørene, avslutter Gitmark.
