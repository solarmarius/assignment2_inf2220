
Oslo, 14. januar 2002
Kristin Krohn Devold
Full gjennomgang av våpen i HV
Forsvarsminister Kristin Krohn Devold ønsker en gjennomgang av praksis rundt oppbevaring av HV-våpen i hjemmene. Hun har i dag bedt Forsvarets overkommando foreta en evaluering av de viktigste argumentene for og imot dagens ordning med lagring av HV-våpen privat. Hun ønsker også en gjennomgang av rutinene for å vurdere skikketheten hos den enkelte soldat, herunder om varsling og informasjontilgangen rundt dem som skal oppbevare våpen er god nok.
- Jeg har bedt om å få vite om varslingen til HV-nemndene er god nok og hvor ofte hjemmelen til å inndra våpen blir brukt, sier forsvarsministeren. I tillegg må vi se på rutinene for et nærmere samarbeid med helsemyndighetene og politiet for å forebygge slike ulykker.
Forsvarsministeren understreker imidlertid at man aldri kan garantere seg mot tragiske hendelser som den på Geilo i helgen. Hun viser til det store antall våpen som både jegere og skyttere i skytterlag besitter i tillegg til HV-soldater og befal.
Forsvaret foretok i 1998 en bred gjennomgang av omstendighetene knyttet til våpenoppbevaring i hjemmet. Da ble de sikkerhets- og kontrollmessige rutiner innskjerpet og nye løsninger lansert for en bedre sikring av de enkelte våpen. Stortinget ble senest i budsjettproposisjonen for år 2000 gitt en orientering om status og om de ulike tiltak som var og ville bli iverksatt. Forsvarsministeren sier hun nå vil få en ny og fullstendig oppdatering fra FO om dagens situasjon og at hun på dette grunnlaget vil vurdere behovet for eventuelle nye tiltak.
