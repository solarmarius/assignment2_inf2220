
05.02.03
DNA, Stortingsgruppa
Ap med forslag om bedre kirkeøkonomi
På vegne av Arbeiderpartiet fremmet stortingsrepresentantene Karita Bekkemellem Orheim, Eva M. Nielsen, Reidar Sandal og Karl Eirik Schjøtt-Pedersen onsdag forslag om tiltak for å bedre den økonomiske situasjonen for kirkene. De ber Regjeringen foreta en helhetlig gjennomgang av kirkeøkonomien og å komme tilbake til Stortinget med forslag til forbedringer i kommuneøkonomien i forbindelse med behandlingen av revidert budsjett for 2003. I tillegg foreslår representantene at avkastningen av det statlige kirkefondet (OVF) kan nyttes til vedlikehold og istandsetting av kirker og kirkeinventar.
Bakgrunnen for forslaget er den alvorlige økonomiske situasjonen mange kirker befinner seg i. Kirkerådet mener at så mange som 100 kirker av budsjettmessige grunner må stenge dørene i løpet av 2003. I etterkrigstiden har aldri så mange kirker blitt stengt eller stått i fare for å bli stengt.
Kirkeøkonomien må sees i sammenheng med kommuneøkonomien. Årsaken til at kirkene har kommet i denne alvorlige situasjonen er at kommunene ikke har økonomi til å holde dem åpne. Biskop Odd Bondevik har eksempelvis uttalt: "Det er Regjeringen ved statsråd Erna Solberg som gjennom budsjettet har gitt kommunene altfor harde betingelser." (NRK Møre og Romsdal 16.01.03.) Den negative utviklingen i kirkeøkonomien understreker behovet for å styrke kommunenes økonomi. Arbeiderpartiet foreslo som kjent betydelig større overføringer til kommunene enn det som følger av budsjettavtalen mellom regjeringspartiene og Fremskrittspartiet.
I tillegg til en generell styrking av kommuneøkonomien bør det i denne situasjonen også vurderes andre tiltak. Opplysningsvesenets fond (OVF) forvalter store økonomiske ressurser. Fondets finanskapital utgjør ved årsskiftet om lag 1,5 mrd kr. som er plassert i norske og utenlandske verdipapirer. OVF bør ta finansieringsansvar ut over en videreføring av bevilgningen til felleskirkelige tiltak. Deler av avkastningen fra OVF bør derfor brukes til vedlikehold og istandsetting av kirker, mener Arbeiderpartiet.
