
Tirsdag 24. april 2001
Fra Stortingsrepresentant Einar Steensnæs, leder i Stortingets utenrikskomite:
Kvalitet og effektivitet må prioriteres
Kvalitet og effektivitet i bistandsarbeidet må prioriteres. Fattigdomsbekjempelse og vektlegging av godt styresett er viktige forutsetninger for en vellykket bistandspolitikk. Den utviklingspolitiske redegjørelsen inneholder gode målsetninger som samler et bredt flertall i Stortinget. Det sier Stortingsrepresentant Einar Steensnæs (KrF), leder i utenrikskomiteen.
Jeg savner imidlertid en klargjøring av de økonomiske rammevilkårene for de frivillige organisasjonene. Økte rammer til bistand og utviklingsarbeid har gjort det mulig å øke tilskuddene til FN - systemet og andre internasjonale organisasjoner. Derimot har tilskuddene til mange frivillige, humanitære organisasjoner som Kirkens Nødhjelp, Røde Kors, Norsk Folkehjelp, Redd Barna og Flyktningerådet flatet ut og blitt betydelig redusert i forhold til forventet tilskuddsramme.
Utviklingsministeren svarte heller ikke på anmodninger om å avklare egenandelsspørsmål for noen enkeltorgansiasjoner med lave egeninntekter. Den varslede gjennomgangen av de frivillige organisasjoners plass i bistandsarbeidet bør snarest legges fram for Stortinget, sier lederen i Stortingets utenrikskomite, Einar Steensnæs.
