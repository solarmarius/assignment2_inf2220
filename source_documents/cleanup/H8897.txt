
Dato: 13. januar 2005
Stortingsrepresentant Per Sandberg (FrP)
- Fortsatt asylstrøm til Norge
Innvandringspolitisk talsmann i FrP, Per Sandberg, avviser at asyltilstrømmingen til Norge er i ferd med å nå et naturlig nivå.
- Norge ligger fortsatt på topp blant de landene som mottar flest asylsøkere i Europa. Det er unaturlig, sier han.
Sandberg avviser dermed at Erna Solberg er i ferd med å skremme asylsøkere bort fra Norge. - Mange av forslagene regjeringen og FrP har samarbeidet om å vedta, har fungert, men Solberg unnlater å fortelle om at hele Europa også har opplevd en markant nedgang i antall asylsøkere.
Han forklarer at mens det i år er kommet fire asylsøkere per 10.000 innbyggere i gjennomsnitt for landene som er kartlagt av UNHCR, så har det kommet 18 asylsøkere per 10.000 innbyggere til Norge. - Samtidig så mottar Norge asylsøkere fra land som andre land ikke mottar asylsøkere fra i det hele tatt. Da tenker jeg spesielt på afghanere og somaliere. Det er i alle fall unaturlig.
Sandberg mener det økte militærnærværet i Middelhavet hovedsakelig har æren for at det har kommet færre asylsøkere til Europa. - Militærnærværet har sperret de naturlige rutene for asylsøkere, og alternative ruter via fly er blitt vanskeligere på grunn av økt fokus på sikkerhet.
Det er dette som mer enn noe annet forklarer nedgangen i antall asylsøkere.
Per Sandberg viser også til at Norge fortsatt har svært liberale regler for de mest problematiske asylsøkergruppene. - Vi bruker ikke lukkede mottak og har dårlige rutiner for tvungen retur. Dette er også forklaringen på at Norge, som tross alt ligger geografisk langt fra de tradisjonelle asylsøkerlandene, mottar så mange falske asylsøkere.
- Over halvparten av asylsøkerne som kommer til Norge er falske asylsøkere uten større behov for beskyttelse enn deg og meg. Det til tross for at regjeringen også har myket opp reglene for hvem som får asyl, avslutter Sandberg.
