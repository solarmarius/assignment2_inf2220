
26.5.2000
Odd Roger Enoksen,
Pressemelding fra
Senterpartiet-leder Odd Roger Enoksen om statens eierskap i Kreditkassen:
KAN VÆRE AKTUELT MED FUSJONSLØSNINGER
-Arbeiderpartiets opptreden i bankstruktursaken er oppsiktsvekkende. I fjor ønsket Arbeider­partiet to sterke nasjonale forretningsbankmiljøer. Nå vil Arbeiderpartiet selge Kreditkassen til høystbydende, sier Senterpartiets leder Odd Roger Enoksen i en kommentar til Stortings­meldingen om statens eierskap i Kreditkassen som er lagt fram i dag.
Enoksen minner om at Senterpartiet har ønsket to sterke nasjonale miljøer og han beklager at det ikke lenger ser ut til å være flertall for en slik løsning. Men Enoksen er også kritisk til måten Arbeiderpartiet ønsker å foreta salg av Kreditkassen på.
-Staten kan ikke opptre som en vanlig privat investor og kun være opptatt av fortjeneste. I den videre prosess må det tas hensyn til strukturelle og nasjonale interesser som er knyttet til finanssektoren, sier Enoksen.
Enoksen mener at det i den videre prosess er nødvendig å vurdere hva slags virkninger ulike løsninger vil ha på arbeidsplasser, kundebetjening og kompetansemiljøene i Norge. Kredittassen må ikke reduseres til en ren filial. Den må fortsatt være en sterk norsk enhet. Dette oppnås sannsynligvis best ved former for fusjonsdiskusjoner framfor et rent salg, sier Enoksen.
