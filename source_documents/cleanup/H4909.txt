
19. februar 2001
Thorbjørn Jagland
J@gland-brev
- Menneskerettigheter er en prioritert oppgave for Regjeringen, skriver Thorbjørn Jagland i J@gland-brev 19. februar 2001.
Kjære @-brevvenn
Sist uke ble det satt fokus på menneskerettigheter gjennom flere spørsmål til Regjeringen i Stortinget. Dette var gledelig. Kampen for menneskerettigheter er en svært sentral del av regjeringens utenrikspolitikk. FNs høykommisær for menneskerettigheter, Mary Robinson, sa i et møte med statssekretær Raymond Johansen fredag at hun var svært godt fornøyd med den norske innsatsen. Vi har også økt støtten til FNs høykommisær for menneskerettigheter betydelig fra i fjor til i år.
Frihet fra tortur og diskriminering, rett til mat, helse og utdanning er blant de helt grunnleggende rettigheter for oss mennesker. Brudd på disse er ofte medvirkende årsak til voldelige konflikter, fattigdom og undertrykkelse. Samtidig ser vi at respekt for menneskerettighetene legger grunnlaget for fred så vel som for sosial og økonomisk utvikling.
Dialoger
I arbeidet for å fremme menneskerettigheter i land som tradisjonelt tillegger individuelle rettigheter liten vekt, må vi velge virkemidler nøye. Jeg tror på samarbeid bygd på gjensidig respekt, utveksling av erfaringer og langsiktig satsing. Jeg opplever at denne tilnærmingen åpner for menneskerettighetsdialoger med en rekke land.
Den mest omfattende dialogen idag er med Kina, og det er mitt inntrykk at den har bidratt til en bedre forståelse for menneskerettigheter hos sentrale kinesiske beslutningstakere. Norge er ett av få land Kina har dialog med. Dette hindrer oss ikke i å ta opp forhold vi er kritiske til, snarere tvert imot. Dialogen gir oss et grunnlag for å være både kritiske og konstruktive, enten det gjelder behandling av Falun Gong-tilhengere eller fengselsforhold.
Jeg var sist uke i Tyrkia, Jordan og Saudi-Arabia. Alle stedene var menneskerettighetsspørsmål en sentral del av dagsordenen, både internt i disse landene, og i praksis. Norge har nemlig stilt seg i spissen for internasjonal økonomisk støtte til palestinerne. Jeg ba nøkkelland i regionen om å bidra til at de rike oljelandene kommer opp med penger, og å presse Israel til å oppheve blokaden av de økonomiske områdene. Dessuten drøftet jeg sanksjonspolitikken mot Irak. Her har Norge som formann for FNs sanksjonskomite tatt et viktig skritt for å myke opp og målrette sanksjonene bedre. Dette settes det stor pris på i hele regionen. Jeg har nå godt håp om å komme videre her. Norge la fram konkrete forslag for den amerikanske utenriksminister Colin Powell på møtet i Washington. Vi har kontakt med de andre faste medlemmene av Sikkerhetsrådet. Jeg skal blant annet drøfte saken med den franske utenriksministeren i Paris torsdag denne uke.
Sikkerhetsrådet
Det norske medlemsskapet i FNs sikkerhetsråd vil være en av de viktigste oppgavene for norsk utenrikspolitikk de kommende to årene. Sikkerhetsrådet har åpnet for debatt om spørsmål som tidligere ble ansett for å ligge utenfor dets område. I det siste er det blitt drøftet beskyttelse av sivile i væpnet konflikt, sikkerhet for humanitære hjelpearbeidere, mineproblematikk og gjenintegrering av tidligere soldater i det sivile samfunn. Det vil være en prioritert oppgave for oss å fokusere på menneskerettigheter, sikkerhetsrådet må på en helhetlig måte behandle kriser og komplekse fredsoperasjoner. Vi vil arbeide for at de humanitære hensyn står i sentrum for den forebyggende innsatsen, konflikthandteringen og fredsbyggingen.
Menneskerettighetskommisjonen
Også i andre deler av FN-systemet er menneskerettigheter viktig. Norge har hatt medlemsskap i FNs menneskerettighetskommisjon de siste to årene og skal delta i Geneve på det årlige møtet nå i februar. Dette er en arena vi bruker til å ta opp menneskerettighetsspørsmål med de enkelte land. Kampen mot rasisme, barns rettigheter, urfolk, minoriteter, dødsstraff, vold mot kvinner, HIV/AIDS-rammede og forfølgelse av de som kjemper for menneskerettighetene i sine hjemland, vil stå i sentrum. Kommisjonen er et veldig viktig forum og jeg tar sikte på å delta på kommisjonen i år som i fjor.
Et stort antall menneskerettighetsorganisasjoner deltar på møtene i Menneskerettighetskommisjonen. Det er svært positivt. Utenriksdepartementet gir flere norske organisasjoner økonomisk støtte til å være med, og jeg opplever deres prioriteringer og innspill som givende og verdifulle.
Verdenskonferanse mot rasisme
Kamp mot rasisme og diskriminering er helt sentralt i arbeidet for respekt for menneskerettighetene. En del av vårt arbeid mot rasisme er nå innrettet mot FNs verdenskonferanse mot rasisme, som skal holdes i Sør-Afrika 31.august -7.september i år. Vi ønsker at denne konferansen skal bli en plattform for handling. Vi skal bidra til en konstruktiv konferanse med grundig forberedelse, aktiv deltakelse og ikke minst; konkret oppfølging.
I handlingsplanen for menneskerettigheter er næringslivets igang med et pilotprosjekt angående overholdelse av menneskerettighetene i deres internasjonale virksomhet. Gjennom frivillig overvåking, verifisering og rapportering, skal de samme etiske retningslinjer som gjelder innenfor landets grenser også gjelde i de land som ikke har så omfattende lovgivning for å beskytte arbeidstakere.
Det er ikke mulig å gå inn på alle aspekter ved vårt omfattende menneskerettighetsengasjement i dette brevet. Vi har høye ambisjoner og arbeider både bilateralt og multilateralt. Norsk næringsliv er på banen med pilotprosjekt. Ved å bringe hensynet til menneskerettighetene inn i sikkerhetsrådet og ved å holde kontakten med frivillige organisasjoner, tror jeg at menneskerettighetspolitikken vil utvikles videre, i nært samspill med norske og internasjonale samarbeidspartnere.
