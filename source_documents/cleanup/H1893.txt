
Onsdag 12. februar 1992
Lagtingspresident Dag Jostein Fjærvoll:
STARTSIGNAL TIL NY HJELPESENDING
-Løftet om ytterligere en million kroner til Nordland Fylkeskommune tolker jeg som et startsignal når det gjelder å forberede en ny hjelpesending til Leningrad-fylket og St. Petersburg, slo lagtingspresident Dag Jostein Fjærvoll (KrF, Nordland) etter Stortingets spørretime onsdag. Utenriksminister Thorvald Stoltenberg ga dette løftet i sitt svar på Fjærvolls spørsmpl om utenriksdepartmentet er interessert i tilbudet fra fylkekommunen om å trekke veksler på det betydelige kontaktnett som finnes mellom Nordland og Leningrad-fylket for å kunne distribuere matvarehjelp.
-De utallige takkebrevene som er kommet fra offentlige institusjoner og enkeltpersoner etter den forrige matvaresendingen fra Nordland, viser at alt som ble sendt kom i de rette hender. Jeg har ellers notert meg at det er en særlig interesse for frosset laks fra Norge i dette fylket. Det er en vare som er sjelden og ettertraktet blant de som bor der, sier Dag Jostein Fjærvoll.
Utenriksministeren understreket at han er glad for samarbeidet mellom regjeringen og de tre nordligste fylkene når det gjelder samarbeidet om hjelp til Russland.
-Jeg synes det er viktig at man kan benytte seg av et kontaktnett som allerede eksisterer, og som går på høyt politisk nivå i Leningrad fylke og St. Petersburg. Man behøver ikke å etablere et nytt byråkrati for å administrere denne formen for nabohjelp, konkluderer Dag Jostein Fjærvoll.
