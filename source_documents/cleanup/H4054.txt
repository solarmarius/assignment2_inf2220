
31.1.2001
Tor Nymo,
Pressemelding fra
LODDEFISKET MÅ BEGRENSES.
Senterpartiets stortingsrepresentant fra Troms, Tor Nymo, sa i spørretimen i Stortinget i dag at det var grunn til bekymring i forhold til det pågående fiske av lodde langt nord i Barentshavet. Nymo mente at den store innblandingen av smålodde og sild kunne bety at loddebestanden kanskje ikke burde være gjenstad for så stor beskatning.
-Vi må jo én gang for alle lære av de feilene vi har gjort før, og en vesentlig årsak til at vi fikk torskekrisen på slutten av 80- og begynnelsen av 90-tallet var jo at vi fisket loddebestanden så langt ned at torsken ikke fant mat i havet, sier Nymo i en kommentar fra Stortinget.
Nymo er dessuten redd for de signaleffektene det kan ha om Norge nå, gjennom lite gjennomtenkt forvaltning av Barentshavet, igjen skal oppleve en ny fiskerikrise.
- Vi har i de siste 10 årene forvaltet Barentshavet på en fornuftig måte, og de fleste av de artene som er viktige for kommersielle fiskerier er i forholdsvis god forfatning. Det er viktig å sørge for at denne situasjonen vedvarer, fordi det vil gi oss tyngde når vi forhandler om kvoter og kvotefastsettelser med EU, Russland, Island og Færøyene, men kanskje først og fremst fordi Norge, ved å vise til gode resultater fra forvaltningen av Barentshavet, vil kunne få større gehør for fangst av hval og sel, som må økes betraktelig i tiden som kommer, sier Nymo videre.
I fiskeriministerens fravær var det miljøvernminister Siri Bjerke som besvarte Nymos spørsmål. Nymo var ikke tilfreds med miljøvernministerens programmessige svar om kvotefastsettelser, tekniske beregninger og vitenskapelig forsvarlige kvoter.
-Det er forunderlig og svært foruroligende at miljøvernministeren nekter å gå inn på sakens realiteter. Hun kan umulig forstå hvor alvorlig det kan være om en ikke har balansert forvaltning av Barentshavet, og uansett så bør mesteparten av lodda være forbeholdt torsken og annen hvitfisk i havet. Det kan se ut som om regjeringen i denne saken ikke riktig innser alvoret i situasjonen, avslutter Nymo fra Stortinget.
