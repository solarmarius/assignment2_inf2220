
15.06.2004
ARBEIDERPARTIETS STORTINGSGRUPPE
Arbeiderparitet glade for utfallet i Bolærnesaken.
En seier for folket og allemannsretten.
Forsvarskomiteen har i dag behandlet Arbeiderpartiets forslag om å omgjøre salget Østre Bolærne. Marit Nybakk og Sylvia Brustad fra Arbeiderpartiet er glade for at Stortinget har lykkes å komme frem til en løsning som sikrer at Østre Bolærne forblir i offentlig eie, og gjennom det trygger allemannsretten.
- At et samlet Storting nå vil finne en løsning for Østre Bolærne er først og fremst en seier for alle menneskene som engasjert seg i saken. I et av Norges tettest befolkede områder, og i et område der en stadig større del av strandsonen ikke er tilgjengelig for folk flest, er det spesielt viktig å sikre kystperler i offentlig eie, sier de to stortingsrepresentantene fra Arbeiderpartiet.
Stortinget vil også be Regjeringen foreta en gjennomgang av statlige eiendommer som skal avhendes, og da spesielt med tanke på eiendommer som er interessante i forhold til allmennheten muligheter til friluftsliv eller av kulturhistorisk verdi. Stortinget har også bedt om at det utarbeides en plan for hvordan allemannsretten og vern av denne typen eiendommer best kan ivaretas.
Et flertall ber også Regjeringen klargjøre retningslinjer for salg av Forsvarets eiendommer slik at hensynet til allemannsretten, friluftsliv, kulturhistoriske verdier og lokale og regionale myndigheter blir klarere.
