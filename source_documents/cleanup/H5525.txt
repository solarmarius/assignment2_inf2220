
1. februar 2002
Fra stortingsrepresentant Per Sandberg (FrP)
Sier nei til Afghanere
UDI foreslår at Norge tar imot 300 kvoteflyktninger fra Afghanistan. - Nei, sier Per Sandberg, Fremskrittspartiets innvandringspolitiske talsmann.
Mens resten av Vesten setter ressurser inn på å hjelpe flest mulig flyktninger tilbake til Afghanistan, vil altså UDI at 300 afghanere får komme til Norge. Dette vil ikke Sandberg være med på. - For det første har Norge gitt stor økonomisk støtte slik at afghanske flyktninger som oppholder seg i flyktningleire i Afghanistans naboland kan vende hjem. Dessuten er grunnlaget til Taliban-regimet borte. Krigen er over og sikkerheten til innbyggerne ivaretas av en stor internasjonal vaktstyrke. De eneste som er på flukt i Afghanistan, er Taliban-soldater og de skal straffes, sier Sandberg krystallklart.
Norge er ett av bare 17 land i verden som praktiserer en ordning med kvoteflyktninger. Og ifølge Aftenposten er det FNs høykommissær for flyktninger (UNCHR) som har bedt Norge ta imot 300 kvoteflyktninger. UNCHR mener det finnes enkelte afghanere som ikke kan vende tilbake til Afghanistan av ulike grunner. Flere av disse befinner seg i flyktningleire i Pakistan.
- At de er kvoteflyktninger er ikke god nok grunn til å komme til Norge. Det mest naturlige er at disse bosetter seg i et av Afghanistans naboland, sier Sandberg.
Verken FN eller UDI vet ennå navn og nummer på dem som trolig setter kursen mot Norge, men rådgiver Rina Kristmoen i UDI regner med at de første setter beina på norsk jord i løpet av sommeren. UDI bekrefter overfor Aftenposten at direktoratet ikke er sikre på om de såkalte flyktningene er Taliban-soldater.
