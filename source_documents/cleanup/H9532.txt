
18.8.2005
Thor Tøllefsen, 1. kandidat for Kystpartiet i Troms
Godt liv i by og bygd er Kystpartiets mål
Kystpartiet har ved hvert eneste statsbudsjett de siste årene satset på å gi kommunene ekstra bevilgninger på flere milliarder kroner. Arbeiderpartiet har vært lunkne, Høyre har skåret ned, og Fremskrittspartiet og Carl I. Hagen har sammen med Bondevikregjeringen tatt milliarder til skattelette. Hagen vil selv bestemme pengebruken i alle landets kommuner, og kaller seg demokrat?
Aftenposten har rett i et oppslag de har 18.august der de tar for seg eldreomsorgen. Det er blitt tusen flere årsverk i eldreomsorgen siste år, men antall årsverk pr.100 innbygger har likevel gått ned. Forklaringen er den vi i Kystpartiet har slitt med å få journalister i Aftenposten og andre aviser til å forstå i minst ett år. Vi er inne i en eldrebølge, eldrebølgen er alt kommet.
Motstanden mot å innse at vi er inne i en eldrebølge som vil kreve store ressurser, er ekstrem hos de store partiene.
Kystpartiet vil ha et solid løft for kommunene til høsten. De eldre skal ha det godt. De har fortjent det så mye at det skal være en glede for oss i Kystpartiet å bruke penger for at de skal få det godt i alderdommen.
Kommunene har også ansvaret for barn og unge. Det er det viktigste arvesølvet vi har i landet. Men skal de få det godt, må det være godt utbygde barnehager og skoler. Det koster penger.
Kystpartiet vil øke overføringene til kommunene fordi også skolene og kirkene må pusses opp for milliarder av kroner, kommunale veier må vedlikeholdes. Musikkskolene vil vi ha lovfestet, hver kommune sin musikkskole, fordi den er et viktig kulturinstrument i hver eneste kommune.
SVs Kristin Halvorsen har dummet seg ut fordi hun har sagt at hun trekker seg om to år hvis det ikke det er full dekning av barnehageplasser her i landet. Men hva med eldresatsingen? Hva med ungdomssatsingen? Hva med kommunenes budsjetter. Ikke et ord, og det kan vi egentlig være glade for, for med hennes og SVs regneferdigheter ville det bare endt opp i et uoversiktelig konkursbo uansett.
Vi i Kystpartiet sier rett ut at Erna Solberg og Bondevikregjeringen har vært en katastrofe for kommunene. Tall viser dette. For et par år siden ville det vært nok å få en ekstrabevilgning på vel 6 milliarder kroner til kommunene for at de skulle komme ovenpå med vedlikehold og service til sine innbyggere. Etter det har Bondevikregjeringens politikk ført til at kommunene har spart seg til fant. I løpet av et par år er summen som trengst fordoblet til 12 milliarder kroner. Fremskrittspartiet avviser dette, men skal gi mye mer til de eldre. Hvor er pengene? Bondevikregjeringen og Erna Solberg vil tvangssammenslå kommunene. Eldrebølgen blir ikke mindre med det. I tillegg vil Jens Stoltenberg og Erna Solberg inn i EU. Skal det forstås dithen at de vil adoptere samme saneringen av velferdsgoder og støtte til eldre som de gjør i EU for tiden? Det tror vi i Kystpartiet. Derfor er Kystpartiet et nødvendig valg hvis dere vil kjempe for bedre forhold for barn, eldre, og ikke minst en bedre fremtid for hjembygda deres.
