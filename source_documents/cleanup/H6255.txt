
14.10.02
Einar Strøm, Sp
Sp inviterer til dugnad mellom næringsliv og politikere
- Norge står nå i fare for å få en dramatisk nedgang for de vareproduserende næringer. Tiden er nå inne til nasjonal dugnad mellom næringslivet og politikere. Konkurranseutsatt næringsliv må få arbeidsrom og gode rammevilkår. Små og mellomstore bedrifter er viktige for sysselsettingen generelt i vareproduksjonen og spesielt for distriktene. Senterpartiet vil derfor nå invitere de andre partiene til en slik tverrpolitisk næringslivsdugnad, sier Einar Strøm, utvalgsleder for småbedriftsprogrammet som ble vedtatt av Senterpartiets landstyremøte i Asker 13. oktober.
- Nytenking og skaperevne lokalt er en forutsetning for en bærekraftig og framtidsrettet utvikling i hele landet. Skolen må bli en plattform for å utvikle gründerkultur. Senterpartiet vil ha en helhetlige strategier for å integrere entreprenørskap i hele utdanningsløpet, fra barnehage- til høyskolenivå. Vi må raskt få entreprenør skap inn som eget fag i lærerutdanninga, sier Strøm.
- De økonomiske ressursene i tiltaksapparatet må styrkes. Nå har både SND og SIVA mindre økonomisk handlingsrom til å hjelpe både med nystarting og utvikling av etablerte bedrifter. De står i fare for å bli offentlige konsulentselskap uten penger og dermed bli helt uinteressante. Senterpartiet mener at både SND og SIVA isteden bør tilføres ressurser. Dessuten må det bygges opp en egen ungdomsenhet i SND, som særlig kan fokusere på unge etablerere, sier Einar Strøm som også er fylkesleder i Nord-Trøndelag Senterparti
