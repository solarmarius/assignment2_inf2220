
onsdag 4. oktober 2000 12:12:24
God, gammeldags floke i næringspolitikken
- Grete Knudsen og Jens Stoltenberg skrur næringspolitikken tilbake til 50-tallet, og er på god vei til å avskaffe det som kjennetegner offensiv nyskapings- og småbedriftspolitikk. Dette er reaksjonen fra tidligere næringsminister Lars Sponheim (V) og Venstres næringspolitiske talsmann Leif Helge Kongshaug på statsbudsjettet som ble lagt fram i dag.
Den såkalte konjunkturavgiften som foreslås er i praksis en ekstra arbeidsgiveravgift som rammer utsatte arbeidsplasser, nyskapere og småbedrifter særlig hardt. Den foreslåtte utbytteskatten er en dårlig skjult oppfordring til det norske folk om ikke å bruke sparepengene på nyskaping og langsiktige investeringer i norske bedrifter. Samtidig vil Ap bruke flere milliarder på massive statlige oppkjøp av eksisterende bedrifter, gjennom et såkalt statlig investeringsselskap.
Til sammen blir dette gammeldags sosialisme - og ødeleggende for nyskapere og småbedrifter.
Sponheim og Kongshaug mener Ap med dette budsjettet vil tilbake til den gammeldagse industripolitikken hvor de store konsernene med gode kanaler inn til maktens korridorer hadde forrang, mens nyskaperne blir neglisjert. - Det ser ut til at Aps kompromissløse kamp de siste årene for å gi IT-Fornebu og Fred. Olsen sugerør ned i statskassa bare var et forvarsel om hva som var i vente, sier Sponheim og Kongshaug.
Venstre vil satse stort på de som skal skape inntektene til velferdssamfunnet i framtida, gjennom næringsrettet forsking, såkorn- og risikokapital til nye bedrifter.
