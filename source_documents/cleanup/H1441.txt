
31. mai 1999
FREMSKRITTSPARTIETS
STORTINGSGRUPPE
Fra Fremskrittspartiets stortingsgruppe
- IT-Fornebu et nasjonalt løft for norsk næringsliv!
- Utviklingen av et IT-senter med internasjonale dimensjoner er et viktig nasjonalt løft for Norge, sa FrP's næringspolitiske talsmann, Øystein Hedstrøm, da saken om IT-Fornebu ble behandlet av Stortinget mandag. - Norge trenger flere økonomiske ben å stå på. Norsk næringsliv er for dominert av råvarebasert virksomhet, og trenger mer kompetansebasert virksomhet. Det er naturlig at staten deltar i denne prosessen ved å legge rammebetingelser for utviklingen av IT-senteret på Fornebu. FrP har intet imot at staten har sterk innflytelse på denne utviklingen, sa han.
- Innstillingen er en erkjennelse av at den endelige avgjørelsen om IT-Fornebu skal tas av Stortinget, herunder utvelgelsen av hvem som skal stå for utbyggingen, gjennomføre og etablere senteret. Det er viktig at regjeringen og regjeringspartiene nå har innsett dette.
- Norge har dessverre opplevet en kompetanseflukt ved at bedrifter innen bransjer som finans, bioteknologi, farmasi og informasjon er blitt flyttet til utlandet. Utfordringen blir ikke mindre etter hvert som Øresundregionen utvikles. I Oslo-området er det et marked for tjenester og en tilgjengelig teknologisk kompetanse som gjør det naturlig å velge denne regionen for utvikling av et norsk IT-senter, sa Hedstrøm.
