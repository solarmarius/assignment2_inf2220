
Pressemelding fra Oslo KrFs bystyregruppe, 3. februar 2000:
Enighet i Oslo KrFs bystyregruppe om å være restriktive til bønnerop !
Oslo KrFs bystyregruppe behandlet saken om bønnerop i sitt gruppemøte den 31/1. En samlet bystyregruppe ser så mange argumenter mot bønnerop at slik tillatelse kun bør gis i enkeltstående tilfeller og ikke på generell basis.
Religionsfrihet er grunnleggende i et demokratisk samfunn. Dette er også en grunnleggende del av det kristendemokratiske syn på menneske og samfunn. Man må imidlertid skille mellom sentrale religiøse uttrykksformer og uttrykksformer som er mer kulturelt betinget. KrFs bystyregruppe mener at dette er mer et spørsmål av kulturell art enn et spøsrmål om religionsfrihet og vil derfor avvise at en restriktiv holdning til bønnerop betyr at man motarbeider religionsfriheten.
Det er også en tverrpolitisk enighet i bystyret om å fremme integrering. Bønnerop i Oslo Indre Øst vil etter bystyregruppens mening kunne motvirke denne målsettingen og bidra til ytterligere ghettofisering. Det er et alvorlig faresignal når stadig flere etniske nordmenn føler seg fremmedgjort i sitt eget bomiljø.
Når kulturmotsetningene oppstår på en slik måte som tydeligvis er tilfellet ved muslimske bønnerop er det viktig med en prosess med offentlig debatt og utveksling av synspunkter. Ikke minst er det viktig på et område hvor mye også dreier seg om følelser.
Oslo Kristelig Folkepartis bystyregruppe finner det kunstig å sammenligne kirkeklokker med bønnerop. Det kan ikke herske tvil om at bønneropene er av direkte forkynnende karakter, mens det samme ikke kan sies om kirkeklokker. Dessuten ønsker vi å å understreke viktigheten av at den kristne kulturarven fremdeles skal ha en sentral rolle i utformingen av vårt samfunn slik den har hatt det de siste tusen år.
