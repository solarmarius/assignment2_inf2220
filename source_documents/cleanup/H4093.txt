
tirsdag 5. november 1996 14:38:32
(Venstres pressekontor)
(VP-leder-043-05.10.96)
Hovmod står for fall
Stadig oftere, både nasjonalt og internasjonalt, dukker energi opp som et hett politisk tema. Dette er en utvikling som vil fortsette. Energipolitikk griper inn i mange samfunnsspørsmål. Energiforbruk og velstandsutvikling henger nært sammen. Samtidig er det en voksende erkjennelse av at dagens utvikling på denne sektoren bærer galt av sted.
Med unntak av de kommunistiske partiene så var reaksjonene fra et samlet politisk Vest-Europa entydig da de kommunistiske regimene i Øst-Europa klappet sammen. «Hva var det vi sa», ble fremført med ikke så rent lite hovmod. Samtidig fremhevet de at slike sammenbrudd aldri kan skje i Vesten. Denne holdningen kan imidlertid bli gjort til skamme om ikke dagens energipolitikk endres.
Den kanskje største hovedårsaken til sammenbruddet i Øst var at de hadde et system der prisene på varer ikke reflekterte kostnadene samfunnet hadde ved å utvikle, produsere og selge disse varene. De samme trekkene finner vi igjen i energipolitikken som preger store deler av verden, inkludert Vest-Europa og Norge. I dag reflekterer ikke energiprisene de kostnadene som denne varen påfører samfunnet. Naturødeleggelse og drivhuseffekten responderer ikke automatisk tilbake slik at prisene stiger.
Energi er basen i den vestlige økonomien og i mange av de største miljøutfordringene. Hvis ikke dagens syn på energi endrer seg, kan man derfor frykte at både økonomien og miljøet vil knekke sammen. Og parallellene til de østeuropeiske regimenes fall blir pinlige like.
Stadig flere signaler forteller oss at det akselererende energikonsumet i verden må stoppes før det er for sent. Likevel er prisstigning på energi et av de områdene som raskest opprører folk. Det være seg bilfolket hvis bensinprisen gjør et betydelig hopp, eller kraftkrevende industri når lille Venstre truer med bortfall av fritak for el-avgift. På område etter område får man de samme reaksjonene. Og dette er ikke et norsk fenomen. Sløsing med energi synes å være en opplest og vedtatt rettighet det moderne mennesket har gitt seg selv, uansett negative følger.
Siden prisen på energi ikke responderer på drivhuseffekt og andre negative kostnader av uvettig energiforbruk, må myndighetene gi markedet signaler som fører til endret forbruksmønster. Avgifter, som blant annet CO2-avgift, må brukes aktivt for å bryte dagens utvikling. Venstre har nå i flere år foreslått en endring i skatte- og avgiftspolitikken som nettopp skal bidra til at energiprisene i større grad skal avspeile de kostnadene de påfører natur og samfunn. Nå har vi i tillegg fått «Grønn skattekommisjon» som faglig korrektiv til hvordan disse grepene kan gjennomføres.
Norges nye statsminister, Thorbjørn Jagland, har også kommet signaler i retning av de tankene som Venstre har talt varmt for. La oss håpe dette også blir fulgt opp med handling. Og handling må komme straks. Både i Norge og i resten av den energisløsende verden. Lærdommene fra Øst-Europa om hva som skjer når prisene ikke reflektere kostnadene bør være klare. Det sammenbruddet vi her snakker om kan imidlertid bli både større og mer skjebnesvangert enn det vi så i Øst-Europa.
