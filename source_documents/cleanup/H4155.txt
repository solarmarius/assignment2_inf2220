
tirsdag 29. oktober 1996 14:07:34
Krev sikring av persondata
Frå Venstres Pressekontor, tysdag 29. oktober 1996:
Ein samrøystes finanskomite i Stortinget kjem med pålegg til regjeringa om å legge fram forslag om å opprette eit såkalla sertifiseringsorgan for sikre dataløysingar i løpet av våren 1997.
Det er eit forslag frå Venstre og Lars Sponheim som på denne måten blir forsterka og gitt tidsfrist. Datatilsynet har lenge etterlyst ei slik ordning.
Eit slikt sertifiseringsorgan skal gi reglar for handtering av personopplysningar, og er mellom anna meint å sikre personvernet i samband med val av dataløysingar. Det er populært blitt kalla eit Veritas for informasjonsteknologien. Datatilsynet har i lengre tid engasjert seg for å til ei slik ordning, og er svært glad for det pålegget regjeringa no får av Stortinget:
- Det blir spennande å sjå korleis forslaget frå regjeringa kjem til å sjå ut. Datatilsynet har vore opptatt av å kome fram til brukarvennlege løysingar som ivaretar tryggleiken for dei menneska som har sine personopplysningar i register eller som på andre måtar blir omfatta, seier informasjonssjef i Datatilsynet, Hege Njaa.
I fjor haust vedtok Stortinget etter forslag frå Venstre samrøystes å be regjeringa vurdere om eit slikt sertifiseringsorgan for dataløysingar skulle opprettast. Sidan har lite skjedd. No får altså den nye regjeringa Jagland pålegg om å hente saka fram frå skuffa.
Spørsmålet om eit sertifiseringsorgan har vore til utgreiing i departementa sidan tidleg på 1980-talet. No er gjennomføringa rykka vesentleg nærmare. Det er ikkje lenger spørsmål om å vurdere saka, men regjeringa er blitt pålagt å fremje ei eiga sak om oppretting.
Etter det Venstres Pressekontor kjenner til, har saka til no vore handtert i Administrasjonsdepartementet, i samband med eit omfattande arbeid knytta til sikkerhet og informasjonsteknologi. Kven som overtar no når departementet blir lagt ned, er førebels ikkje klart.
