
Stortinget, 7. desember 2001
Samferdselsbudsjettet 2002:
Venstres May Britt Vihovde:
- Kollektivsatsingen er sikret
Venstres samferdselspolitiske talskvinne May Britt Vihovde er godt fornøyd med at Regjeringens prioriteringer i samferdselspolitikken er sikret etter at samferdselskomiteen i dag har avgitt budsjettet.
- Budsjettforliket sikrer at Regjeringens forslag om 65 millioner kroner mer til kollektivtrafikken får flertall. Dette er et første viktig steg for å styrke kollektivtransporten, særlig i storbyene. Slik kan vi bedre kapasiteten, øke frekvensen og på sikt redusere prisene. I tillegg er det flertall for 29 millioner kroner til ekspressbussene, sier May Britt Vihovde
Vihovde peker på at Regjeringens forslag innebærer at den statlige bevilgningen til særskilte kollektivtrafikktiltak i storbyene økes fra 80 millioner kroner til 130 millioner kroner i 2002. -Av denne økningen går 5 millioner kroner til å framskynde planleggingen av bybane i Bergen. Bybanen er et viktig prosjekt innenfor Bergensprogrammet for transport, byutvikling og miljø. 45 millioner kroner gå til oppgradering av linjenettet på T-banen i Oslo. Dette er en nær dobling av det statlige bidraget til T-banen i Oslo. I tillegg er det flertall for 50 prosent skole- og studentrabatt for alle skolelever og studenter i 2002, sier May Britt Vihovde.
