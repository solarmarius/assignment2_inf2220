
20.11.2000
Morten Lund,
Pressemelding fra
REISELIVSNÆRINGEN PRIORITERES I BUDSJETTET
Morten Lund, lederen av næringskomiteen, er godt fornøyd med budsjettets profil på næringslivssiden og særlig er han tilfreds med at reiselivsnæringen blir en av vinnerne i budsjettet. I store deler av reiselivsnæringen, som er av stor betydning for distrikts Norge, har mange dessverre måttet vise til røde tall for i år. Lund er nå tilfreds med at Arbeiderpartiets budsjettforslag, som han mener ville ha slått ut mange mindre reiselivsbedrifter i distriktene, har blitt fullstendig avvist.
-Senterpartiet har alltid ønsket gode og stabile rammevilkår for reiselivsnæringen, både fordi næringen som sådan fortsatt har et stort potensiale for vekst i Norge, men også fordi reiselivsnæringen er en meget viktig distriktsnæring, og Senterpartiet er som kjent opptatt av liv også på bygdene sier Senterpartiets representant fra Sør Trøndelag med et glimt i øye.
Flere faktorer i budsjettet har ført til vesentlige forbedringer for reiselivsnæringen som en følge av de kravene Senterpartiet og de to andre sentrumspartiene satt frem i statsbudsjettet for 2001. Reiselivsnæringen vil blant annet nyte godt av at investeringsavgiften forsvinner fra 1 januar 2002 og at konjunkturavgiften i den formen Arbeiderpartiet foreslo, har blitt avvist. Senterpartiet fikk fullt gjennomslag for sitt krav om at reiselivsnæringen skulle være fritatt for moms, samtidig som et tilsvarende fritak for transportnæringen og halvert matmoms også vil komme reiselivsnæringen til gode. Både halvert matmoms og fritak for moms på transportnæringen var også meget høyt prioritert for Senterpartiet i budsjettprosessen. Dessuten er budsjettet for 2001 fremlagt med en foreslått reduksjon i dieselavgiften, og også dette vil bidra til større lønnsomhet i reiselivsnæringen.
- For reiselivsnæringen er dette budsjettet riktig bra, og ikke nok med at vi har fått lagt inn en rekke strukturforslag som vil bedre næringens inntjeningsevne, vi har også funnet plass til en betydelig påplussing i forhold til internasjonal markedsføring av norsk reiseliv, så dette har ikke bare blitt mye bedre enn Arbeiderpartiets opprinnelige forslag, men næringen har totalt sett fått bedre rammevilkår enn det de hadde i fjor avslutter en tilfreds Lund fra Stortinget.
