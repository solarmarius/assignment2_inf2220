
20. november 2000
Thorbjørn Jagland
J@glandbrev
- Forliket trekker opp klare politiske skillelinjer, og viser at de beste løsningene for fordelingen finnes i et samarbeid mellom Arbeiderpartiet og sentrumspartiene. Med dette er det understreket at Fremskrittspartiet og Høyre plasserer seg på sidelinjen i den økonomiske politikken, med sine forslag om svekkelse av fellesskapsløsninger, kutt som rammer distriktene og kutt i bistanden, skriver partileder Thorbjørn J@gland i dette @-brevet fra 20. november 2000.
Budsjettavtalen Arbeiderpartiet og sentrumspartiene ble enige om i helgen, sikrer mindre økonomiske forskjeller og en mer rettferdig fordeling. Hovedprioriteringene i regjeringens budsjettforslag blir gjennomført:
· Økt satsning på viktige velferdsområder som helse, eldreomsorg, skole og barnehager.
· Mer rettferdig fordeling nasjonalt og internasjonalt, med sterk omfordeling gjennom skattesystemet ved skatt på aksjeinntekter, lettelser i skatten på arbeidsinntekter og kraftig økning i bistandsmidlene.
· Trygghet for arbeid og personlig økonomi, ved at Arbeiderpartiet har oppnådd tilslutning til en ansvarlig bruk av oljeinntektene for ikke å øke presset mot arbeidsplassene og renta.
Budsjettavtalen sikrer flertall for regjeringens sterke satsning på bistand. Bistandsbudsjettet øker med vel 1,5 milliarder kroner. Regjeringen vil særlig trappe opp arbeidet mot hiv/aids-epidemien og det globale vaksineprogrammet for barn. Samtidig skjerpes kravene til mottakerlandene kraftig fordi vi i enda større grad vil sikre oss at bistanden faktisk kommer de fattigste til gode.
Men også nasjonalt sikrer budsjettforliket en mer rettferdig fordeling. Regjeringens forslag om skatt på aksjeutbytte blir gjennomført, med en skatt på 11 prosent og et bunnfradrag på 10.000 kroner. Alminnelig sparing i aksjefond blir ikke berørt av den nye skatten.
Stortingsflertallets vedtak om fritak for formuesskatt på næringsformue, som ble vedtatt mot våre stemmer, blir omgjort. Gjennom forliket har vi oppnådd enighet om å ikke iverksette skattefritaket på formue.
Vi har også oppnådd enighet om konjunkturdempende tiltak i samme størrelsesorden som det regjeringen foreslo. Den foreslåtte konjunkturavgiften på 1,5 prosent på grunnlaget av lønns- og næringsinntekt, endres til en konjunkturavgift på 10 prosent på næringsbygg. Det øvrige inntektstapet blir blant annet dekket inn gjennom reduksjon av næringslivets avskrivningssatser. Dermed har vi fått gjennomslag for målet om å dempe presset i privat sektor og samtidig hente inn inntekter til å finansiere økt satsning på viktige velferdsområder.
Forliket fører til, i tillegg til de økte overføringene til kommunene som allerede lå inne i regjeringens budsjettforslag, at det overføres ytterligere 1,25 milliarder kroner til kommunesektoren for å kompensere for kommunenes pensjonsavsetning til etterlattepensjoner. Det blir også en ytterligere økning av midler til forskjellige boligformål.
Forslaget om innføring av el-avgift på 1 øre for industrien erstattes med innføring av ordinær el-avgift på industriens forbruk av kraft til administrasjon. Svovelavgiften for industrien halveres. Når det gjelder disse to forholdene har vi lagt vekt på de innspillene som er kommer fra fagbevegelsen og bedriftene. Investeringsavgiften skal fjernes med virkning fra 1.1.2002.
Vi har også fått gjennomslag for at momsreformen gjennomføres, ved at det innføres generell moms på tjenester. Vi er enige om å halvere matmomsen på matvarer og å unnta persontransport og reiseliv. Lettelsene finansieres ved å øke den generelle merverdiavgiftssatsen fra 23 til 24 prosent.
Auksjon av oppdrettskonsesjon erstattes med vederlag knyttet til tildeling, produksjon eller lignende ved matfiskeanlegg. Ved tildelingen skal det settes vilkår som er nødvendige, som for eksempel lokalisering på kommunenivå. Denne endringen er i tråd med vedtaket på Arbeiderpartiets landsmøte.
Etter forhandlingene blir det også mer penger til samferdsel, og avtalen sikrer tilslutning til forslaget om lavere avgifter på bensin og diesel.
Det er en klar sosialt utjamnende profil over budsjettavtalen, selv om den inneholder større endringer på inntektsiden. Avtalen innebærer en betydelig omfordeling fra de med aksjeinntekter til fordel for velferdsoppgavene og de med lønnsinntekter. Forliket trekker opp klare politiske skillelinjer, og viser at de beste løsningene for fordelingen finnes i et samarbeid mellom Arbeiderpartiet og sentrumspartiene. Med dette er det understreket at Fremskrittspartiet og Høyre plasserer seg på sidelinjen i den økonomiske politikken, med sine forslag om svekkelse av fellesskapsløsninger, kutt som rammer distriktene og kutt i bistanden.
