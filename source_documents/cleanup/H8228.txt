
19.3.2004
Åslaug Haga, Senterpartiet
Politisk TV-reklame svekker ytringsmuligheten for de små
En åpning for politisk TV-reklame øker kanskje ytringsfriheten for de rike, men det skjer på bekostning av ytringsmuligheten for de mindre pengesterke partiene, mener Senterparti-leder Åslaug Haga.
Haga er forundret over at Regjeringen vil oppheve forbudet mot fjernsynsreklame for politiske budskap og livssyn. Hun reagerer dessuten på at Regjeringen, samtidig som den går inn for å oppheve dagens forbud, sier at det er nødvendig å vurdere disse spørsmålene grundigere.
-I stortingsmeldingen leverer Regjeringen selv overbevisende argumenter mot å oppheve forbudet. Blant annet slås det fast at et forbud verken er i strid med grunnloven eller med bestemmelser i Den europeiske menneskerettighetsdomstolen. Regjeringen beskriver dessuten en rekke uheldige virkninger av slik reklame, blant annet når det gjelder hensynet til demokratisk likhet, sier Haga i en kommentar til St. meld. nr. 26 (2003-2004) Om endring av Grunnloven § 100 som ble lagt fram fredag.
Sp-lederen viser dessuten til at kulturminister Valgerd Svarstad Haugland så sent som i fjor høst uttalte at "å tillate TV-reklame vil skape større forskjeller mellom de partiene som får mange penger og de som ikke gjør det" (NTB 27.aug. 2003).
Kostbart
Til og med tilhengere av politisk TV-reklame innser at fjernsynskampanjer vil være forbeholdt partier med mye penger, eller mektige venner, som kan finansiere produksjon og visning av reklamefilmene.
-Verken velgerne eller demokratiet som sådan vil tjene på at forbudet oppheves. Det gjør derimot TV 2, reklamebyråene og de partiene som har råd til å finansiere storstilte reklamekampanjer, sier Åslaug Haga.
Må reguleres
Frp har allerede signalisert at de vil støtte forslag om å tillate politisk reklame i fjernsyn. Dermed ligger det an til flertall for et slikt syn i Stortinget.
-Hvis forbudet oppheves, forventer jeg at Regjeringen kommer med forslag til strenge reguleringer som kan begrense de uheldige virkningene slik reklame vil få. Hvis ikke kan valgkamp i Norge raskt bli en konkurranse om hvem som kan samle inn mest penger til TV-reklame. Ønsker vi at økonomisk styrke skal bli enda mer avgjørende for den politiske beslutningsprosessen? spør Haga.
