
26.2.2003
Venstre
Venstre-nestleder krever merking av skinn
I følge en dokumentarfilm som vises på Dokument 2 onsdag eksporterer den asiatiske pelsindustrien hvert år skinn fra over to millioner hunder og katter til Europa. Skinnet finnes i alt fra pyntekrager til kosedyr.
Produksjonsmetodene som er avdekket er grusomme. Blant annet blir katter og hunder flådd levende, angivelig for å bedre pelsens kvalitet.
- Så lenge det ikke finnes en lov mot å tjene penger på denne dyretorturen, er det er ingen grunn til å tro at skinn fra hunder og
katter ikke blir solgt her i landet også, sier Venstres nestleder Jennie Johnsen. Hun krever nå at den nye loven "Retten til miljøinformasjon" må utvides til også å omfatte informasjon om dyrevelferd.
- Importører og forhandlere må kunne dokumentere hvor produktene kommer fra. Import av disse produktene bør ideelt sett forbys, men kundene må i det minste få korrekt og presis informasjon slik at man kan velge bort
skinn og pels som er produsert på en uetisk måte, sier Johnsen.
Vårt forvalteransvar forplikter oss også moralsk til å behandle dyr på en skikkelig måte og respektere at dyr er sansende vesener, fremholder Johnsen. ­ Vi skal ikke stilletiende akseptere at dyr blir torturert. Hvis
ikke vi slutter å kjøpe importert hunde- og katteskinn er vi med på å støtte opp om denne hjerteløse praksisen, sier hun.
