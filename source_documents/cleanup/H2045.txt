
Torsdag 27. august 1992
Aud-Inger Aure (KrF) om sysselsettingskommisjonen:
SYSSELSETTING - IKKE EN SAK Å RI KJEPPHESTER PÅ
Sysselsetting er en sak som er for viktig til at man skal bruke den til å ri egne kjepphester. Det viktigste ved sysselsettingskommisjonens arbeid har vært å se på mulighetene til å skaffe arbeid til flere. Derfor har jeg, i likhet med de fleste av kommisjonens medlemmer, unngått å gi særmerknader, selv om det selvsagt har vært formuleringer i innstillingen man kunne tenkt seg annerledes. Slik oppsum-merer Aud-Inger Aure fra Kristelig Folkeparti arbeidet i det såkalte Kleppe-utvalget. Aud-Inger Aure har vært KrFs medlem i en kommisjon som ble nedsatt etter forslag nettopp fra Kristelig Folkeparti.
-Jeg vil advare dem som tror at en slik kommisjon kan legge et Colombi egg som løser sysselsettingsproblemet her i landet. Samtidig tror jeg at de tingene som vi peker på i innstillingen, vil kunne gi konkrete resultater både på kort og lang sikt, men det krever jo at de blir fulgt opp av Stortinget og regjeringen. Alle forslagene vil sikkert ikke være like populære, sier Aud-Inger Aure.
Kommisjonen peker i sin innstilling både på kortsiktige og langsiktige tiltak som tilsammen vil kunne være et nasjonalt løft for å bedre sysselsettingen. På kort sikt går kommisjonen inn for et to-årsprogram for 1993/94 , der man foreslår tre hoved-komponenter. Det ene er en økning av innsatsen til vedlikehold, midre reperasjonsarbeid med videre i kommunal og fylkeskommunal regi. "Dette bør også omfatte utbedringer og andre tiltak for å øke veisikkerheten, samt arbeidsintensive miljøtiltak," heter det i innstillingen, forøvrig et punkt Aud-Inger Aure foreslo. En ytterligere opptrapping av arbeidsmarkedstiltakene hører også med i planen, og det tredje er at man setter ned et utvalg for å vurdere en ytterligere økning av de midlertidige arbeidsmarkedstiltakene i de nærmeste årene. Særlig bør et slikt utvalg se på effektiviteten av tiltakene.
De langsiktige tiltakene bør ha som mål å forbedre den kostnadsmessige konkurranseevnen med 10 prosent over en femårsperiode.
Forholdene for små og mellomstore bedrifter må bedres ved en økt kapitaltilgang. Dette kan skje ved at Statens nærings og distriktsutviklingsfond får rommelige rammer, ved skatte- og avgiftsharmonisering og ved å satse på yrkesfaglig utdannelse og lærlingeordningen, sier Aud-Inger Aure.
Fortsatt lønnsmoderasjon
Fortsatt lønnsmoderasjon står helt sentralt i kampen mot ledighet, og her er det viktig at Norge viser seg som "flinkere enn resten av klassen", mener Aud-Inger Aure.
-Arbeidsløshet er et internasjonalt problem, og fordi kostnadene er spesielt høye i Norge, må vi vise mer moderasjon, høyere effektivitet og større verdiskapning dersom vi skal lykkes, sier hun.
Aud-Inger Aure er opptatt av at det ikke behøver å være noen motsetning mellom lønnsmoderasjon og en solidarisk lønnspolitikk. Moderasjonskravet må gjerne legges på de høytlønte, understreker hun.
En yrkeskategori som Aud-Inger Aure håper vil kunne få en renesanse, er sjø-folkene. Ikke mindre enn 25.000 filipinske sjøfolk arbeider idag på norskeide skip, i tillegg til tusenvis av sjøfolk fra andre nasjonaliteter.
-Det er selvsagt ikke noe mål å flytte norske ledighetsproblemer over til Filipinene, men det er et tankekors at mange norske skip ikke har ett eneste norsk besetningsmedlem, sier hun.
Kommisjonen går også inn utvidet adgang til utleie av arbeidskraft, noe som vil få flere hender i arbeid ved at overtidsbruken reduseres.
