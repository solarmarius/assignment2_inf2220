
FREMSKRITTSPARTIETS
STORTINGSGRUPPE
fra stortingsrepresentantene Thore A. Nistad og Christopher Stensaker, Fremskrittspartiet, Stortinget, 9. februar 2001
NASJONAL TRANSPORTPLAN
EN SKANDALE FOR TRANSPORTNORGE
- Nasjonal Transportplan som i utgangspunktet skulle være et hardt tiltrengt løft for samferdselsnorge, er kun blitt et musepip, sier Fremskrittspartiets samferdselspolitikere Thore A. Nistad og Christopher Stensaker.
- Norge vil for neste planperiode fortsatt være et uland innen veistandarder, da nesten ingen større satsing er lagt inn på våre hovedveier, mener de to.
Fremskrittspartiets samferdselspolitikere har lagt inn en økt satsing på 44,6 milliarder i planperioden. - Får vi ikke bygd ut veinettet i kommende 10-års perioden er vi redd for at store deler av næringslivet enten flytter ut eller gir opp p.g.a. store transportomkostninger, sier Nistad og Stensaker.
Fremskrittspartiet foreslår ved behandlingen av Nasjonal Transportplan en betydelig økning i bevilgningene til samferdselsformål. Dette er nødvendig for å redusere etterslep og å oppnå den nødvendige kvalitetsheving på infrastrukturen. Nistad og Stensaker foreslår totalt i planperioden, 2002-2011 betydelige rammeøkninger i forhold til Regjeringens forslag.
- På stamveginvesteringer foreslår vi et tillegg på 14 060 mill. kroner og på riksveginvesteringer et tillegg på 8 380 mill. kroner. Til drift- og vedlikehold av veinettet plusser Fremskrittspartiet på 5 000 mill. kroner, sier Nistad og Stensaker som også ser behovet for å øke sikkerheten på jernbanenettet og foreslår en økning på 500 mill. kroner.
Til kystverket foreslår Nistad og Stensaker et tillegg på 500 mill. kroner, til blant annet å starte bygging av Stad skipstunnel. - Vi forventer også en effektiviseringsgevinst i Statens vegvesen på 5 300 mil. kroner, og når vi i tillegg har et utenlandsbudsjett på 15 000 mill. kroner vil dette totalt gi en påplussing på 44 600 mill. kroner i perioden 2002-2011 i Nasjonal Transportplan. Dette kaller vi å satse på samferdsel i Norge, sier Nistad og Stensaker.
Fremskrittspartiet vil bygge ny 4-felts Svinesundbru, motorvei Svinesund-Oslo-Trondheim og Kristiansand-Oslo-Ørje. Videre vil Fremskrittspartiet ha storsatsing på alle tilfartsveier inn mot stamveirutene. Nistad og Stensaker viser for øvrig til sine merknader i innstillingen til Nasjonal Transportplan 2002-2011.
