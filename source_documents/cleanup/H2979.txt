
Fredag 25. april 1997
KrFK-leder Randi Gran Tørring:
SLIPP PAPPA'NE FREM - DE VIL HJEM...
-Kristelig Folkeparti ønsker å innføre tre måneders permisjon i forbindelse med fødsel også for fedrene. Jeg utfordrer barneminister Sylvia Brustad til å støtte dette forslaget. Det sa Randi Gran Tørring, leder i Kristelig Folkepartis Kvinner, under konferansen "Kvinner viser vei". Konferansen foregår i Trondheim denne helga.
Randi Gran Tørring sa at lønns- og arbeidsvilkårene er viktige når vi skal legge til rette for fedrenes aktive deltakelse på hjemmearenaen. Hun mener at dersom forholdene ligger til rette for det, er dagens pappaer både villige til og motivert for dette.
-Det offentlige kan legge til rette, men det er den enkelte av oss som må ta ansvar for de prioriteringer og valg vi gjør. Morsrollen må åpne for farsrollen. Det er ikke bare mødrene som går gravide, det gjør fedrene også. Derfor må de tas på alvor, og slippes til, sa Randi Gran Tørring.
KrFK-lederen viste til erfaringene fra dagens ordning med "pappapermisjon", som gir rett til fire ukers permisjon. -Det viser seg at 80 prosent av fedrene som har rett til dette, tar slik permisjon i løpet av barnets første leveår. Dette viser at småbarnsfedre tar mer aktivt del i omsorgen for egne barn når de praktiske og økonomiske betingelsene for dette er til stede, sa Randi Gran Tørring.
For eventuelle kommentarer kan Randi Gran Tørring nås på mobiltelefon 90 82 74 28.
