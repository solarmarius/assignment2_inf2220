
Mandag 19. oktober 1992
Eleonore Bjartveit (KrF) i trontaledebatten:
ØKONOMISK TRYGHET KREVER ØKONOMISK ANSVARLIGHET
Vi kan ikke skape økonomisk trygghet i vanskelige tider dersom ikke vi som politikere viser den samme økonomiske ansvarlighet som vi krever av befolkningen. Derfor er Kristelig Folkeparti bekymret for det store underskuddet som regjeringens budsjettforslag legger opp til. Vi bør ikke bruke penger vi ikke har, og vi bør ikke stadig leve på forskudd. Dette sa stortingsrepresentant Eleornore Bjartveit (KrF, Oslo) i trontaledebatten mandag.
Eleonore Bjartveit understreket at for KrF er ikke verdier bare et spørsmål om økonomi og sysselsetting. Hun nevnte spesielt en familiepolitikk som kan sikre barn og unge gode oppvekstvilkår.
-Dette ønsker vi å prioritere, selv om det må føre til omdisponeringer og enkelte kutt innenfor andre områder, slo Eleonore Bjartveit fast.
KrF-representanten fra Oslo var la til at i sysselsettingspolitikken er ikke partiet bare opptatt av å skaffe varige arbeidsplasser, men også å sørge bedre for foreløbig sysselsetting.
-Mange ledige, både unge og eldre, føler i dag at samfunnet ikke har bruk for dem, at de ikke lenger er noe verd. Samfunnet har tallrike uløste arbeidsoppgaver. Det må være mulig snarest å kunne finne ledige som kan gå inn i disse oppgavene uten at det utløser massiv motstand fra fagorganisasjoner, slik Oslo kommune nylig opplevde, sa Eleonore Bjartveit.
Fru Bjartveit tok også for seg pensjonistenes økonomiske kår i innlegget sitt. Mye har vært gjort for å rette opp urettferdigheter og skjevheter, men noe gjestår, sa hun, og berømmet regjeringen for et lovforslag som forsøker å rette en av disse. Forslaget går ut på ved såkalt samordning av enkepensjoner, skal det for fremtiden trekkes tre fjerdedeler av folketrygdens grunnbeløp i etterlattepensjonen for alle, og ikke som nå, der noen trekkes med et helt grunnbeløp før de når pensjonsalder.
-Det innebærer ca. 9.000 kroner mer pr.år for dem det angår, og det kan bety noe for en del pensjonister som idag opplever en svært vanskelig økonomi. Samtidig bør dette stimulere oss til å bedre kårene for de pensjonister som fortsatt er økonomisk vanskelig stillet, avsluttet Eleonore Bjartveit sitt innlegg i Trontaledebatten.
