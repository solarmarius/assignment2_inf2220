
08.01.03
Vegard Martinsen, (DLF)
Politikerne er seg selv lik, dessverre
På grunn av statens svært ukloke energipolitikk (hindringer legges i veien for utbygging av produksjonsanlegg for kraft, sterke oppfordringer om at boliger kun skal fyres med strøm og ikke med olje eller ved, store avgifter på strømforbruk, etc.) er nå strømprisen svært høy, og mange gruer seg til at strømregningen skal komme.
Hvordan reagerer politikerne på dette? Ingen av politikerne fra de andre partiene reagerer slik de burde (fjerning av avgifter, frigivelse av utbygging av energikilder), men de kjører sine gamle og ubrukelige kjepphester.
To eksempler: KrF, som har energiministeren (Steensnes), vil øke bostøtten og gi støtte til installering av varmepumper. Økt bostøtte vil i enda større grad gjøre befolkninger om til klienter av staten - det ville ha vært bedre om folk i større grad fikk beholde sine egne penger. Men nei, politikerne vil ta mest mulig penger fra folk, og så dele dem ut igjen etter de kriteriene politikerne synes er riktige. I et fritt marked tjener man penger på å tilfredsstille andres ønsker, men dette er et kriterium som politikerne ikke liker, selvsagt. Og staten gir ofte støtte til ting, men som regel med dårlig resultat (tetting av hus for å spare energi førte til mindre gjennomlufting med mer sykdommer som resultat, satsing på å forhindre global oppvarming førte til at hus ble bygd uten piper for å redusere brenning av ved/olje; det skulle satses på strøm som var ren og billig, for var å nevne kun to eksempler med dårlig resultat). Varmepumper, som Steensnes nå vil subsidiere, er den siste i den lange rekken av fikse politikerideer. Sikkert bra i noen sammenhenger, men folk bør selv kunne velge slike ting selv uten at politikerne lar dem få igjen en liten del av sine egne penger dersom de gjør som politikerne ønsker.
SV ved Kristin Halvorsen går også imot at avgifter skal fjernes eller reduseres, og begrunnelsen hun benytter er at da vil de som bruker mest strøm få størst lettelser. Dette er ikke uttrykk for annet enn ren misunnelse. Det hun sier er reelt sett at "vi kan ikke gi lettelser fordi da vil noen få mer enn andre" - men perspektivet hennes er fundamentalt feilaktig, siden det ikke er snakk om å gi. SVere kan selvsagt gi bort sine egne penger etter de kriterier de måtte ønske, men det det er snakk om her er å la folk i litt større grad få beholde det de selv tjener. Men et samfunn som i hovedsak består selvstendige individer som selv tjener til livets opphold er noe SV alltid har vært imot, de foretrekker at alle er statens klienter.
Så, isteden for å arbeide for at folk skal få tilgang til ren, sikker og billig energi, slåss politikerne for sine gamle øk av noen kjepphester.
