
Stortinget, 30. mai 2001
Ivar Kristiansen
Avgiftsoverfall på havbruksnæringen
Arbeiderpartiet og sentrumspartiene har i dag blitt enige om at det skal innkreves avgift ved tildeling av nye oppdrettskonsesjoner. Og ikke nok med det. Oppdretterne må nå forberede seg på at Ap og sentrumspartiene har plukket ut norsk oppdrettsnæring som landets neste skatte- og avgiftsoffer. Her er listen over nye skatter, avgifter og reguleringer sentrumspartiene og AP er blitt enige om:
Vederlag på fem millioner ved tildeling av nye konsesjoner
Nytildelte konsesjoner kan ikke overdras i løpet av de ti første årene .
Det skal fremlegges forslag om en arealavgift eller produksjonsavgift på oppdrett.
Det skal utredes en egen avgift på videresalg av konsesjoner.
Antall nye konsesjoner begrenses til 35.
 Sentrumspartiene, som tidligere har signalisert motstand mot en vederlagsordningen, har dermed gjort knefall for skatt- og avgiftspartiet Arbeiderpartiet. Samtidig strammes den tvangstrøya av reguleringer stortingsflertallet har lagt oppdrettsnæringen i, ytterligere inn. Til sammen er dette en næringspolitisk skandale. Konsekvensen er at konkurransevnen til næringen svekkes og at norske oppdrettere vil se større muligheter utenfor landets grenser. Hele norskekysten vil  merke sentrumspartienes  knefall for Arbeiderpartiets avgifts- og reguleringspolitikk, sier Høyres fiskeripolitiske talsmann, Ivar Kristiansen.
Fra nå av må mange hundre tiltakslystne langs norskekysten som ønsker å komme i gang med oppdrett av laks og ørret, belage seg på å betale en høy inngangsbilett til den norske statskassen. Ap og sentrum svekker også mulighetene til å utvikle sterke eier- og kompetansemiljøer innenlands. I praksis legger flertallet opp til at den fremtidige veksten i havbruksnæringen skal skje i utlandet. Dette er en utvikling Høyre sterkt beklager.
Høyre avviser en politikk som vil gjennomregulere og avgiftsbelegge oppdretssnæringen. Vi  vil heller avregulere norsk oppdrettsnæring. Dagens konsesjonsordning bør erstattes med en godkjenningsordning, der man slipper til dersom de miljø-, kunnskaps- og arealmessige forutsetninger er på plass. I denne omgang fremmer Høyre forslag om å avvikle konsesjonsordningen på ørret og marine fiskeslag og utvide antall nye laksekonsesjoner til femti, sier Kristiansen. 
