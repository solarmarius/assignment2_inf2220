
7.11.2003
Magnhild Meltveit Kleppe, stortingsrepresentant, Sp
Lesarinnlegg
Samferdselsministeren godtek nedlegging av lokalaviser
Tradisjonelt har senterpartiet og Venstre vore forkjemparar for mangfald og lokal meiningsbryting. Slik er det ikkje no lenger.
Senterpartiet har i haust teke fleire initiativ for å få samferdselsminister Torill Skogsholm til å ta tak i konsekvensane av omleggingane i Posten. Eit viktig tema har vore følgjene av den varsla auken av porto for aviser. Vi vil ikkje godta ei utvikling der mangfaldet av lokalaviser og høvet til lokal meiningsbryting blir borte. Seinast i Stortinget sin spørjetime den 5. november, utfordra eg Venstre-statsråd Skogsholm på kva ho vil foreta seg i denne saka.
Det er frå Posten si side sagt at det er Samferdselsdepartementet sitt krav til inntening som ligg til grunn for portoauken. Når då statsråden svarar at det er viktig for departementet at Posten er skodd for at meiningsytringar skal kunne spreiast i heile landet, heng dette ikkje saman med den manglande vilje til handling ho har vist i denne prosessen.
Senterpartiet vil ikkje gi slepp på denne saka. Vi sit ikkje sitje stille og ventar på at enno ei brikke i sentraliseringsspelet fell på plass. Dette er ei ytterlegare utarming av mange distrikt og inneber ei svekking av den tilhøyrighet og identitet som lokalavisene representerer. Det er eit samfunnsansvar å oppretthalde dei tenestene som er viktige for gode levevilkår i distrikta. Senterpartiet vil framleis arbeide for å oppretthalde det mangfaldet av lokalaviser vi har i dag.
