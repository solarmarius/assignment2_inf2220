
26.2.97
Jørgen Holte,
Ikkje fleirtal for forslag om å setje ned studielånsrenta frå 1. mars
Det blir ikkje fleirtal i Stortinget for å setje ned renta på studielån. Arbeidarpartiet og Høgre går begge imot forslaget. Det er klart etter at kyrkje-, utdannings- og forskingskomiteen leverte innstilling i saka i dag. Senterpartiet, SV og Krf fremmar forslag om å setje ned studielånsrenta med 1 prosent frå 1. mars.
- Dette er usolidarisk politikk, og eg hadde forventa at Arbeidarpartiet ville vere villig til føre ein fordelingspolitikk som også tilgodeser folk i etableringsfasen som sit med tunge studielån, seier Jørgen Holte.
Høgre sitt handslag til denne gruppa er forslag om eit systemskifte for Statens Lånekasse. Det er i realiteten eit forsøk på ansvarsfråskriving, seier Jørgen Holte. Studielånsrenta er i dag 6 prosent for lån som har vore renteberande i mindre enn sju år, og 6,5 prosent for lån som har vore renteberande i sju år eller meir. Den generelle marknadsrenta ligg langt lågare.
- Senterpartiet meiner at det er uakseptabelt at folk som skaffar seg kunnskap og kompetanse, skal straffast med den høgaste renta i samfunnet. Vi må dessverre konstatere at det ikkje er politisk vilje i Stortinget til å setje ned renta på studielån frå 1. mars slik vi har foreslått.
