
Onsdag 20. mai 1992
KrFK-leder Aud-Inger Aure:
TØR VI INNRØMME AT VI HAR ET NORSK FATTIGDOMSPROBLEM?
Gjeldskrisen som har fulgt i kjølvannet av økt arbeidsledighet og økonomiske inn-stramminger har vist at vi også her i Norge har behov for å definere et fattigdoms-begrep. Det har vi ikke gjort til nå. Dette sier lederen for Kristelig Folkepartis Kvinner, Aud-Inger Aure. Hun viser til at både EF og USA har definisjoner på hvem som er fattige i deres samfunn.
-Vi må være modige nok til å erkjenne at også Norge er i ferd med å utvikle et fattigdomsproblem, og vi må våge å sette navn på dette ved å definere hvem det er som er fattige iblant oss, sier Aud-Inger Aure. Hun mener det er en fallitterklæring for det norske velferdssamfunnet at grupper som aleneforeldre, arbeidsløse og funksjonshemmede blir stående utenfor velstandsutviklingen i løpet av 1980-årene, men advarte samtidig mot å "løse" problemet ved å late som om det ikke finnes.
-Problemet finnes, og er synlig for alle som vil se det. En klar definering av hva som er fattigdom i Kongeriket Norge vil være et viktig bidrag i arbeidet med å finne verdige og varige løsninger på dette, slår Aud-Inger Aure fast.
