
29.05.01
Olav Gunnar Ballo, helsepolitisk talsmann:
Sosialistisk Venstrepartis Pressetjeneste
 STATLIG OVERTAKELSE MED PRIVATISERING
 Vi ga Arbeiderpartiet en mulighet til å få igjennom statlig overtakelse, men uten å fristille sykehusene fra offentlig forvaltning og åpne for kommersialisering. Men Arbeiderpartiet valgte å samarbeide med høyrepartiene, sier Olav Gunnar Ballo, SVs helsepolitiske talsmann.
Han mener at høyrepartiene har fått igjennom ytterligere kommersialisering i bytte for støtten.
 Høyrepartiene har fått med Arbeiderpartiet på en rendyrking av bestiller-utfører-modellen. De regionale helseforetak vil få forbud mot å drive sykehus i egen regi. Alt må skilles ut som underforetak. Det gjør avstanden til folkevalgte organer enda større, enn det var lagt opp til fra før. Det er nå åpnet for anbudskonkurranse som vil gjøre det mer lukrativt å starte private sykehus. Folk har ikke lenger trygghet for å kunne beholde sitt lokale sykehus. Det kan bli lagt ned dersom helseforetaket mener at et annet sykeus skal få anbudet, mener Ballo.
Han er sjokkert over hele utviklingen siden Helseministeren la fram høringsutkastet i begynnelsen av februar. Den største helsereform noensinne presses gjennom i rekordtempo.
 Med dette starter nedbyggingen av det solidariske helsevesen vi bygde opp i det forrige århundre. Vi har vært skeptisk til hele reformen, men når det ble et flertall for statlig overtakelse har vi forsøkt å få dette til å skje på en mest mulig forsvarlig måte, sier SVs Olav Gunnar Ballo og legger til:
 Dersom ikke Arbeiderpartiet snur før avstemmingen i Stortinget vil SV ende opp med å stemme mot hele reformen.
