
31.05.01
Rolf Reikvam, utdanningspolitisk talsmann:
Sosialistisk Venstrepartis Pressetjeneste
Arroganse mot toleranse
Stortinget behandler i dag kristendomskunnskap med religions- og livssynsorientering, (KRL-faget) og utenfor demonstrerer foreldre mot det de anser som et angrep på religionsfrihet og det flerkulturelle samfunn.
 Stortingsflertallet viser en arroganse i forhold til ønsket om mer toleranse, sier SVs utdanningspolitiske talsmann, Rolf Reikvam
Han understreker at det er et viktig mål for skolen å fremme mer toleranse og at det derfor er paradoksalt med et fag som signaliserer det motsatte.
 Vårt mål ha vært å forme et felles og integrerende fag som en felles arena for alle skolebarn, sier han.
Ingen av de andre partiene på Stortinget har ønsket å vise toleranse for et stort mindretall, og vil hverken diskutere en endring av formålsparagrafen eller noen betydelig endring av faget.
 Det er svært arrogant ovenfor grupper som står utenfor Kirken, mener Reikvam
KRL faget synliggjør problemene med en kristen formålsparagraf i skolen, og SV har foreslått å endre denne. I Oslo har en av fire elever norsk som andrespråk og bare 60% av befolkningen i Norge er medlem av statskirken. Nå fører foreldre saken for retten, og faget skal opp i Høyesterett i juni.
 Kristendom er en sentral del av norsk kultur, men det trosfaget vi har i dag er ikke integrerende. I Oslo foreslår Høyre-byrådet å dele klassene i to, kristne elever og ikke-kristne. Dette er segregering, ikke integrering og toleranse, hevder Reikvam
Slik faget nå blir, mener SV at det er nødvendig å kreve fullt fritak.
 Stortingsflertallet lukker øynene og later som om Norge er et homogent samfunn. Det er synd at Norge skal være et segregert samfunn i år 2001, hevder Reikvam
