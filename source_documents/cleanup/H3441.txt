
Fredag 26. januar
Valgerd Svarstad Haugland:
Vil ha gransking av UDI
-Situasjonen i UDI er ikkje haldbar. Eg har levert ein interpellasjon i Stortinget og håper at Sylvia Brustad også ser at det hastar med å gripa tak i desse problema. Situasjonen har blitt så alvorleg at det er grunnlag for ein gjennomgang og gransking av situasjonen i UDI. Dersom det blir stadfesta at forholda som blir kritisert stemmer, er det nødvendig å ta omfattande grep med utlendingsforvaltinga, sa KrF sin partileiar Valgerd Svarstad Haugland i ein tala i Drammen i dag.
-Via media og i direkte kontakt med folk får vi høyra om deira erfaringar med Utlendingsdirektoratet. Kritikken går på fleire forhold. I VG har det den siste tida vore mest fokus på dårleg økonomistyring. Lang sakshandsaming, dårleg informasjon, dårleg service og tilgjenge for dei som kontaktar UDI er også alvorleg. Det synest som om nye opplysningar i sakene ikkje blir vektlagt tilstrekkeleg. Informasjon frå offisielle kjelder som UDI nyttar, kan stå i strid med den informasjon som frivillige og humanitære organisasjonar gir. Men det synest som om UDI ikkje tar omsyn til dette. Kurante saker om familiegjenforening og opphaldsløyve kan ta over eitt år. På sundag skreiv Aftenposten om Kawso Dibba frå Gambia som har budd i Noreg i 14 år. Familiegjenforening med sonen på 15 månader skulle vera rein rutine. I august 2000 fekk UDI vita at guten hadde malaria. I forrige veke døydde han. Vi kan ikkje ha ei sakshandsaming som går på livet laus, sa Valgerd Svarstad Haugland.
