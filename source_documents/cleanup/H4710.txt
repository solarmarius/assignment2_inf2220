
7. februar 2000
Thorbjørn Jagland
J@gland-brev
I dette J@glandbrevet fra 7. februar 2000 kommenterer Thorbjørn Jagland regjeringsdannelsen i Østerike, hvor Jörg Haider og hans høyreradikale Frihetspartiet (FPÖ) kom inn i regjeringen. Jagland kommenterer også dette i forhold til den politiske situasjonen i Norge og Fremskrittspartiets nye rolle på borgerlig side.
Det blir færre og færre igjen av de som har opplevd krigen. Historiene fra våre foreldre og besteforeldre er i ferd med å gå i glemmeboken. Men lærdommen fra krigen har vi ikke lov til å glemme.
Nylig la Tyskland ned grunnsteinen for et stort minnemonument over jødeutryddelsene, midt i Berlin - 55 år etter frigjøringen av Auschwitz. Dette minnesmerket kommer nå på plass, etter mange års debatt. I Sverige har en stor Holocoaust-konferanse satt jødeforfølgelsene på dagsorden. Denne konferansen har ikke bare vært viktig for det internasjonale samfunnet, men også for debatten innad i Sverige, om Sveriges rolle under krigen. Også i Norge har debatten på 90-tallet av og til vært ubehagelig for våre egen historieforståelse. Og som en skjebnens ironi er det akkurat i disse dager en pågående rettssak i Storbritannia, der den omstridte historikeren David Irving går i front for å motbevise at seks millioner jøder ble utryddet under ledelse av Adolf Hitler.
Dette er bakteppet for debatten rundt den nye regjeringen i Østerrike. Det er sjelden en regjeringsdannelse har vakt så sterke reaksjoner. Det har vært god praksis at andre lands politiske ledere ikke skal blande seg inn i de interne politiske forhold i andre land. Men dette handler ikke om innblanding. Det handler om å stå opp for de verdier som vi bygger våre demokratiske samfunn på.
Dette er også bakgrunnen for EUs reaksjon ovenfor Østerrike. EU kan ikke stille andre krav til søkerlandene enn til de eksisterende medlemsland. EU har også et sett felles verdier som binder medlemslandene sammen.
Vi har latt oss ryste av utviklingen av Østerrike, som begynte med at Jörg Haiders Frihetsparti (FPÖ) fikk en oppslutning i valget for fire måneder siden, på 27 prosent. I de fire månedene som har gått, har sosialdemokratene i Østerrike forgjeves prøvd å danne koalisjonsregjering med de konservative, uten å lykkes. Og resultatet ble, som vi alle vet, at FPÖ gikk inn i koalisjonsregjering sammen med det konservative Folkepartiet.
I en meningsmåling gjengitt i Dagsavisen i dag, får Fremskrittspartiet en framgang på 3,7 prosent. Det sikrer partiet en oppslutning på 20,9 prosent. Og det forsterker bildet vi har av en trend som gjør seg gjeldende over hele Europa: Høyrepopulistenes framgang.
Nå har Carl I. Hagen aldri snakket om Hitler slik Jörg Haider har gjort. Det må understrekes. Selv om det er bemerkelsesverdig at Hagen ikke har vært i stand til å ta avstand fra Haiders uttalelser. Han trenger mer informasjon. Vi innrømmer han det og venter hva Hagen vil si når han har fått informasjon. Jeg håper han taler like klart som han gjør i mange andre spørsmål. I forrige uke fikk jeg en skriftlig orientering fra den internasjonale sekretæren i det østerrikske sosialdemokratiske partiet om hvordan de ser på Haiders parti. Det har mange likhetstrekk med Fremskrittspartiet her hjemme. Begge partiene spiller på redselen for det ukjente, og nører opp under fremmedfrykten. Begge opptrer med dobbelt dagsorden. Haider unnskylder nå tidligere uttalelser om jødeforfølgelsen, og hevder at han er misforstått, og at sitatene er revet ut av sammenhengen. Mens Hagen lot Hedstrøm og Kleppe kjøre innvandringsstopp-show i valgkampen, helt til han følte at det var i ferd med å gå for langt.
Haider og Hagen har også det til felles at de begge liker å sammenligne seg med tidligere sosialdemokratiske ledere. - Jeg forvalter den politiske arven etter Bruno Kreisky, sier Haider, med henvisning til han som var Østerrikes statsminister fra 1970-83. Haider har aldri latt anledningen gå fra seg til å angripe sosialdemokratene i Østerrike for å svikte arbeidere og svake grupper i befolkningen. Samtidig går han inn for et nytt skattesystem som helt klart favoriserer de rike i samfunnet.
Her hjemme opplever vi at Carl I. Hagen hevder at det er han som bærer arven etter Einar Gerhardsen videre. Og som i tilfellet Haider, er det like lite dekning for påstanden. Det er lite som ligger så langt fra Einar Gerhardsens tankegods som FrPs politikk. FrPs program legger opp til å rasere velferdsstaten gjennom enormt store skattelettelser og privatisering.
Det var lederen av det konservative Folkepartiet, Wolfgang Schüssel, som inngikk forhandlinger om regjeringsmakten med Haider og hans parti. Her hjemme tar Høyre til orde for å inkludere FrP i en bred borgerlig regjering.
Som sagt: Det er en fundamental forskjell på Haider og Hagen. Det er Haiders rosende omtale av Waffen SS, hans påstander om at konsentrasjonsleirene ikke var utryddelsesleiere, men straffeleire som har skapt de internasjonale reaksjonene. Hagen har ikke sagt noe i den retning.
Men FPÖ og FrP er likevel en del av samme politiske sjanger. Spørsmålet er om det er klokt å legitimere slike krefter gjennom regjeringsdeltakelse. Jeg tror ikke det.
