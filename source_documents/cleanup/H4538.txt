
31. mai 1997
Landsstyret
Forsterket solidaritetsalternativ gir mer omsorg og fordeling
Uttalelse vedtatt av Arbeiderpartiets landsstyre 31. mai 1997
Norsk økonomi er rettet opp under Arbeiderpartiets regjeringer på 1990-tallet. En avgjørende faktor har vært samarbeidet mellom fagbevegelsen, staten og arbeidsgiverne om Solidaritets-alternativet. Det har gitt solidariske lønnsoppgjør med lavtlønnsprofil, nesten halvert arbeids-ledighet på fire år, halvert rentenivå og fleksibel pensjonsalder ned til 62 år.
Ved å forsterke Solidaritetsalternativet og omfordele fra de som har mest til de som har minst, vil vi i årene som kommer skape økt rom for satsing på omsorg og fordeling. Det fins en rekke ting vi gjerne vil forbedre og forandre. Men også i oppgangstider er det avgjørende å løse de oppgavene som er viktigst først. Landsstyret har drøftet utfordringene i velferdsbyggingen, og vil framheve fire hovedoppgaver som henger nøye sammen:
Flere gode leveår for alle - eldre og helse først!
Vi vil over fire år bruke 30 nye milliarder på planmessig å forbedre eldreomsorgen. Staten vil fullfinansiere investeringene, og kommunene skal få øremerkede midler til drift. Når utviklingsplanen er gjennomført, må det gjøres endringer i lov og forskrifter som sikrer resultatene av eldreplanen for framtida - f eks at de som kommer på sykehjem, får rett til enerom om de ønsker det, og at de sikres en tilværelse der menneskelig kontakt og en meningsfylt hverdag står i fokus.
Vi ser økonomisk trygghet som en viktig betingelse for en verdig alderdom. Pensjonister med lav inntekt skal løftes opp, bl a gjennom bostøtte-ordningen. Den må innrettes slik at den bedrer levekårene for de som trenger det mest. Vi vil raskt fremme forslag og gjøre endringer som kan fjerne utilsiktede virkninger av omleggingen i mai i år.
For å forbedre eldreomsorgen trengs over 12000 nye årsverk i hjemmetjenester og institu-sjoner. Dette kan oppnås ved flere lærekontrakter i omsorgsfaget, ved at flere deltids-arbeidende tar heltidsjobb, ved å holde en høy utdanningskapasitet, og ved utbygging av et godt barnehagetilbud som gjør det enklere for barneforeldre å ta fast arbeid.
Pasienten i sentrum - et mer solidarisk helsevesen!
For bedre å ivareta folks behov for tilgjengelig legehjelp når de har behov for det, vil vi gi alle innbyggere tilbud om fast lege. Det vil gi alle mer trygghet og bedre oppfølging av helsetilstanden. Fastlege-ordningen må gi bedre geografisk fordeling av legeressursene i hele landet. Slik kan ventetider og legemangel reduseres, og flere lidelser oppdages og forebygges på et tidlig tidspunkt.
En ny og bedre behandlingsgaranti for alvorlig syke pasienter vil garantere at de får behandling innen tre måneder. En del av sykehusenes finansiering skal baseres på aktivitetsnivå og innsats, og denne skal økes til 40% fra januar -98. Dersom garantien brytes, vil pasienten ha rett til behandling, uansett hvor i landet denne kan skje.
Vi vil gå inn for en systematisk og forpliktende styrking av tiltakene for mennesker med psykiske lidelser. Tjenestetilbudet til psykiatriske pasienter skal forbedres gjennom egne tilskudd. Det trengs særlig utvikling av distriktspsykiatriske tjenester i alle fylker. For å sikre utbygging av barne- og ungdomspsykiatrien, skal det gis særskilte øremerkede midler som fordeles ut ifra konkrete søknader. Det forebyggende arbeidet og informasjonen om psykiske lidelser må forbedres.
Trygg oppvekst - full barnehagedekning innen år 2000!
Det er nødvendig å bygge ut ca. 40 000 nye heldagsplasser. Regjeringen vil utarbeide en plan med vesentlig økte statlige bidrag når det gjelder drift. I tillegg må kommunene øke sine bidrag. Vi vil at hver kommune skal utarbeide utbyggingsplaner for nye barnehageplasser. Disse planene skal danne grunnlaget for statlig medvirkning i finansieringen. Ved hjelp av inntektsgradert foreldrebetaling og søskenmoderasjon vil vi sørge for et barnehagetilbud til en overkommelig pris.
Utdanningskapasiteten for førskolelærere må økes, og det må i sterkere grad tilrettelegges for desentraliserte tilbud. Gjennom et samarbeid med organisasjonene i arbeidslivet skal løsninger for fleksibel drift utprøves.
For å dekke barnehagebehovet innen år 2000 må det satses på samarbeid med alle ikke-kommersielle krefter som i dag organiserer og driver barnehager.
Arbeid for alle - omfordeling til de som har minst!
De aller fleste i Norge har fått forbedret sin økonomi som følge av halvert arbeidsledighet, halvert rentenivå, lav prisstigning og en reallønnsvekst på over 6% på fire år. I tillegg til bedringen av folks økonomi har kommuner, fylker og stat fått økte ressurser og dermed et økt tjenestetilbud til befolkningen.
Likevel er det slik at et lite mindretall av befolkningen ikke har fått del i velstandsveksten på linje med flertallet. Ved omfordeling fra de som har mest til de som har minst, vil det være mulig å styrke ulike tiltak som kan motvirke forskjellene. F eks må overgangsstønaden og stønaden til barnepass økes for eneforsørgere som ikke har arbeid. Samtidig skal det legges opp til at de får reelle muligheter til å bli selvforsørget. Uføre som lever av trygd og som forsørger barn, må også få bedret sine økonomiske vilkår.
Den største kilden til ulikhet er arbeidsledighet. Derfor blir det ingen pause i kampen mot ledigheten. Det skal særskilt settes inn tiltak som gjelder bl a eldre arbeidstakere, ungdom som ikke har hatt fast arbeid og flere av de nye minoritetene. Som et ledd i arbeidslinja må uføre-trygdede få bedre muligheter til å prøve seg på arbeidsmarkedet uten å miste trygderettig-hetene.
Mangel på utdanning og kunnskap blir en stadig viktigere årsak til ulikheter og til hvem som rammes av ledighet. Den neste store utdanningsreformen må derfor gjelde etter- og videre-utdanning for voksne. Som del av et forsterket solidaritetsalternativ vil vi foreslå lovfesting av den enkelte arbeidstakers rett til å ta utdanningspermisjon. LO vil sette saken på dagsorden ved lønnsoppgjøret i 1998, og da vil vi ta vårt ansvar i treparts-samarbeidet og gå inn for statlige bevilgninger til reformen. Vi vil legge til rette for en mer rettferdig fordeling av etter- og videre-utdanningstilbudene, slik at de også omfatter arbeidsledige og deltidsansatte.
Mange unge har fått voksende problemer på boligmarkedet etterhvert som etterspørsel og prisnivå har økt. Vi vil bygge flere utleieboliger til priser som ungdom kan klare å betale, og gjøre det lettere å få lån til en nøktern bolig. For å gi boligbyggelag og andre som vil satse på utleieboliger større sikkerhet, bør et støttefond mot husleietap vurderes.
Med fortsatt Arbeiderpartiregjering skal Statsbudsjettet for 1998 inneholde nye forslag som vil forsterke omfordelingen fra de som har mest til de som har minst.
