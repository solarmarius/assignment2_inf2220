
Tirsdag 31. mars 1998
Stortingsrepresentant Åse Gunhild Woie Duesund i Rakkestad:
DØDSHJELP KAN BLI DØDSPLIKT
-I utgangspunktet kan det virke som om "retten til å dø" er et rimelig krav for en som er syk og lidende, og ikke synes livet har noe mer å tilby. Men "retten til å dø" kan komme til å bli oppfattet som "plikten til å dø" dersom utviklingen får lov til å leve sitt eget liv. Det sa stortingsrepresentant Åse Gunhild Woie Duesund fra Kristelig Folkeparti i et møte i Rakkestad tirsdag kveld.
Åse Gunhild Woie Duesund var invitert av Østfold KrFK til å holde foredrag om "Aktiv dødshjelp - eller livshjelp?". KrF-representanten, som er medlem av Stortingets sosialkomité, tok utgangspunkt i at helseministeren nylig har oppnevnt et livshjelpsutvalg.
-Dette utvalget skal foreslå hvordan pleie- og omsorgstilbudet til alvorlig syke og døende mennesker kan forbedres. Livshjelputvalget er et motstøt mot de krefter som vil åpne for at helsevesenet skal gi aktiv dødshjelp. Det er viktig at døende mennesker ikke føler at de er "oppgitt" av helsevesenet, men at de får god pleie og oppfølgning mot livets slutt. Dette er en grunnholdning som må integreres i den samlede helsetjeneste, sa Åse Gunhild Woie Duesund i foredraget sitt.
Hun minnet om at Norge i de senere år høstet verdifulle erfaringer med såkalte "Hospice-tilbud" til uhelbredelige syke og døende mennesker. Lovisenberg sykehus i Oslo og regionssykehuset i Trondheim har allerede etablert tilbud om livshjelp til alvorlig syke.
-Utvalget skal lage en helhetlig plan for pleie- og omsorgstilbudet og hvordan behandlingen kan organiseres i sammenhengende kjeder. Innholdet i tjenestene og organiseringen av pleie og omsorgstilbudet vil stå sentralt. Utvalget skal videre vurdere krav til kompetanse og hvordan helsepersonell skal samarbeide. Mulige konsekvenser for videre- og etterutdanning av helsepersonell vil også bli vurdert, sa hun.
-Aktiv dødshjelp er ikke lenger bare noe som diskuteres på et teoretisk plan. Vi har nylig hatt en rettsak om dette i Oslo, og i Stortinget ligger det et forslag til behandling som går inn for å legalisere aktiv dødshjelp. Noen henviser blant annet til Holland, som har legalisert aktiv dødshjelp, og mener man har gode erfaringer med dette der. Men selv om loven krever et uttrykkelig samtykke fra den døende, viser det seg at slikt samtykke ikke fantes i ett tusen av 2.400 tilfeller med aktiv dødshjelp i Holland, sa Åse Gunhild Woie Duesund i foredraget sitt i Rakkestad tirsdag kveld.
-For å kunne gi livshjelp, må vi godta at lidelse, sykdom, smerte og død er en naturlig del av livet. Vi må våge å spørre oss selv om vi kanskje har vært for flinke til å gjemme bort både døden og smertene i våre helseinstitusjoner, slik at det bare er helsepersonalet som vet hva dette handler om, sa stortingsrepresentanten til slutt.
