
17.10.02
Kristin Halvorsen, SV
Gull og grønne skoler?
I valgkampen i fjor satt løftene om skolen løst. De samme politikerne som i dag sitter i regjering, lovet velgerne mer penger til den norske skolen. Ett år etter har lite skjedd. Elever, lærere og foreldre opplever at skolene over hele landet mangler penger til vedlikehold, oppdaterte læremateriell og nok lærere.
Høyre gikk til valg på skole og skatt. Nå dreier det seg bare om skatt. Da regjeringa nylig la fram sitt forslag til statsbudsjett hadde Høyre, KrF og Venstre hadde til å holde sine valgløfter og satse på skolen. I stedet halverer de innsatsen for opprustning av skolebygg, og kutter en halv milliard i de såkalte rammeoverføringene til kommunene. Dette vil bety færre lærere til å følge opp elevene, og mindre penger til læremateriell og utstyr i skolene. Dette er klare løftebrudd i forhold til valgkampen sist høst. Nok en gang ofrer regjeringa barn og unges oppvekstvilkår for å sikre skattelettelser til de som allerede tjener godt.
Utdanningsminister, Kristin Clemet, ser ut til å ha som sin fremste ambisjon for skolepolitikken å innbille folk at det ikke er noen sammenheng mellom hvor mye penger vi bruker på skole, og hvilke resultater vi får. Det er selvsagt feil. Vi har sett nærmere på den forskningen og de rapportene Clemet bruker som bevis for sine påstander. Det gjelder blant annet PISA-undersøkelsen, og den slår entydig fast at det er en sammenheng mellom ressurser og resultater.
Elever som går på påkostede skoler har større lærelyst og er mer konsentrerte. Og Norge vil få en bedre skole hvis vi bruker mer penger på den. Dette høres selvsagt ut, men det strider med hva undervisningsministeren hevder. Ifølge Kristin Clemet er det organiseringa av skolen som er problemet, ikke pengemangel. Vi vet at Clemet tar feil. Kvalitet koster.
SV vil satse på skolen. Vi kjemper for en oppdatert skole med moderne utstyr og godt læremiljø, med tid til hver enkelt elev. Vi foreslår derfor å gi åtte milliarder kroner mer til kommunene, så skolene kan sikres en skikkelig standard. Samtidig vil vi innføre minstestandarder for hvor mye penger hver skole har krav på, for å sørge for at alle elever i Norge får en skikkelig opplæring. SV har også foreslått at elevene skal få like sterkt vern om sitt arbeidsmiljø som voksne arbeidstagere, ved at de skal omfattes av arbeidsmiljøloven. Undersøkelser viser at om lag halvparten av norske skoler ikke oppfyller grunnleggende krav om helsevern. For å sikre penger til skolen, sier vi blant annet nei til nye skattelettelser og kutter i bevilgningene til forsvaret.
Denne høsten behandler norske kommuner kommunebudsjettet. SVere over hele landet vil slåss for at skolene skjermes for nedskjæringer, eller aller helst får økte ressurser. Det eneste som kan sikre skikkelige skoler i framtida, er imidlertid økte overføringer til kommunene. At det ikke skjer, sørger regjeringa av Høyre, KrF og Venstre for. Med støtte fra Fremskrittspartiet. Inntil Høyre blir med på et skikkelig økonomisk løft for de norske skolene har de ingen troverdighet som skoleparti.
