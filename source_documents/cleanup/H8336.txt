
Dato: 04.05.04
Stortingsrepresentant Per Erik Monsen (FrP), medlem Finanskomiteen / avgiftspolitisk talsmann FrP
- Moms på ukepresse er urettferdig
Ukepressen er ilagt 24 prosent merverdiavgift, mens det for dagspressen opereres med en nullsats.
- Urettferdig og konkurransevridende, sier avgiftspolitisk talsmann i FrP, Per Erik Monsen, som sammen med kollegaer i morgen legger frem et privat lovforslag om likebehandling.
Hovedbegrunnelsen for det nåværende fritaket for dagspressen er at avisene fremmer norsk kultur og språk.
- Ukepressen er en viktig del av norsk skriftspråk, en viktig kulturbærer og den har betydning for likestilling gjennom kvinnebladene. Ukepressen er også på linje med dagspressen hva angår betydning for informasjonsinnhenting og ytringsfrihet.
Monsen har støtte fra fagfolk når det gjelder viktigheten for norsk skriftspråk. Professor i moderne nordiske språk, Finn-Erik Vinje, bekrefter innholdslikheten, og fremhever at det viktigste ikke er hva man leser, men at man leser. Flere undersøkelser underbygger innholdslikheten.
Konkurransetilsynet har konkludert med at ukeblader og løssalgsaviser konkurrerer med hverandre om både lesere og annonsører, og har anbefalt avgiftsmessig likebehandling. Dette har imidlertid ikke gitt gjennomslag hos departementet. I Mediemeldingen av 2001 overså regjeringen nærmest ukepressen.
- Dagspressen er gitt klart urimelige og urettmessige fordeler i konkurransen med ukepressen, sier Per Erik Monsen, som har tro på at man vil få gjennomslag for lovendringen i Stortinget. - Jeg skal gjerne høre argumentene til de som hevder at en fortsatt konkurransevridning, som hemmer norsk skriftspråk og kultur, er hensiktsmessig, sier Monsen.
