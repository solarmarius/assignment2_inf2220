
9/12-01
Venstres landsstyre:
FNs freds- og menneskerettighetsarbeid må styrkes i det 21. århundret
Venstre gratulerer Kofi Annan og FN med den hundrede Nobels fredspris. FN har styrket sin posisjon under Annans ledelse de siste årene. Når de fleste av verdens land nå deltar i en verdensomspennende "allianse mot terror", er det viktig og riktig at prisen går til verdenssamfunnets viktigste premissleverandør for fred, utvikling og menneskerettigheter.
11. september viste at verdenssamfunnet står overfor nye trusler. Grensene mellom krig og fred er blitt mer uklare, fordi det har vært nødvendig å ta militære midler i bruk i kampen mot terrorismen. Venstre støtter den globale alliansen mot terrorisme, som er nødvendig for å sørge for at de ansvarlige for terrorangrepene 11. september blir pågrepet og tiltalt. Venstre forutsetter at de militære handlingene er i overensstemmelse med Folkeretten, målrettede og i størst mulig grad unngår tap av sivile liv.
Etter den 11. september har vi sett en tendens til at menneskerettighetene svekkes i kampen mot terrorisme. For Venstre er demokrati og menneskerettigheter sentrale virkemidler i kampen mot terrorisme, ikke hindringer for denne kampen. Enhver rettsforfølging må respektere grunnleggende rettsprinsipper. Det dekretet som så langt ligger til grunn for opprettelsen av amerikanske militærdomstoler, gir ikke tilfredsstillende svar på hvordan viktige rettsprinsipper som retten til å anke og offentlighet i rettegangen skal sikres. Venstres landsstyre hilser den kritiske debatten som nå foregår i USA om dette velkommen. Landsstyret forutsetter at amerikanske myndigheter i utformingen av det konkrete regelverket sikrer at dette skjer i samsvar med menneskerettigheter og øvrige internasjonale forpliktelser og eventuelle militærdomstoler anvendes innen de rammer som følger av folkeretten. Landsstyret konstaterer at det for Norge ikke vil være aktuelt å utlevere personer som risikerer å bli dømt til døden i et annet land. Planene om opprettelsen av de amerikanske militærdomstolene understreker viktigheten av å få etablert en internasjonal straffedomstol.
Venstre tar også avstand fra et hvert forsøk på å bruke tragedien fra 11. september til å fremme fordommer, fremmedfrykt og konflikt mellom folkegrupper, slik vi blant annet har sett i den danske valgkampen.
Venstre vil gi FN en sentral rolle i kampen mot terrorisme, blant annet gjennom å:
Ø Insistere på og bidra til at israelske og palestinske ledere forhandler fram en fredelig løsning på konflikten basert på opprettelsen av en palestinsk stat, og respekt for FNs resolusjoner
Ø Intensivere arbeidet med å få etablert den internasjonale straffedomstolen (ICC), slik at terrormistenkte kan få en offentlig og rettferdig rettssak i tråd med internasjonale rettsprinsipper
Ø Arbeide for å fjerne politisk, sosial og økonomisk urettferdighet som gir grobunn for ekstremisme og terrorisme
Ø ? Gi den globale alliansen mot terrorisme et permanent organisatorisk og folkerettslig rammeverk
Ø ? Koordinere og gjennomføre effektive tiltak mot internasjonal terrorisme
Venstre mener at Norge må bruke sin plass i FNs Sikkerhetsråd for å fremme disse sakene.
