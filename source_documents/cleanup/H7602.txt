
Oslo, 19. august 2003
Venstre
Sandwich-seminar på Gjøvik
Gjøvik Venstre åpner valgkampen med å invitere kvinner i sin tredje alder (eller kvinner i klemma), de mellom 50 og 70 år, til Sandwich-seminar torsdag 21. august kl 18.30 i Rådhuset på Gjøvik. Nestleder og 2. kandidat i Gjøvik Venstre Marie Tingvold (60) ønsker å sette fokus på ei gruppe som bidrar i det stille, men som trenger å hevde sin rett i sterkere grad.
Få eldre kvinner står på kumulert plass på partienes lister, få eldre kvinner sitter i næringslivsstyrer, mange eldre kvinner er blant de første som skvises i arbeidsmarkedet og inntekstnivået til denne gruppen er betydelig lavere enn for samme gruppe menn. Dessuten havner mange i klemma mellom omsorg for barns barn og pleietrengende foreldre.
- Vi selv er de første til å kunne gjøre noe med vår egen situasjon, sier Marie Tingvold. Derfor har hun fått meg seg sin partikollega og 4. kandidat Kari Eikerol (55) og trommer sammen til sandwich-seminar. - Et karrieresenter for kvinner er et tiltak vi drister oss til å foreslå, fortsetter Tingvold. Hun vil ha fokus på tilrettelegging for kvinner i arbeidslivet og peker på at det vil bli stort behov for arbeidskraft for å avhjelpe den forestående eldrebølgen. Samtidig bør vi sette fokus på kvinnelig lederskap, sier Tingvold og ønsker seg at Gjøvik kommune inngår et samarbeid med Kvinneuniversitetet om kvinnelig lederskap.
- Omsorgslønn for de som vil pleie egne pårørende og lavere skatt på husholdsnære tjenester er andre tiltak som Tingvold ønsker seg for å løse på klemma som mange kvinner i sin tredje alder er i.
Tidligere arbeids- og administrasjonsminister Eldbjørg Løwer og statssekretær Rita Sletner i Justisdepartementet er blant innlederne på seminaret.
