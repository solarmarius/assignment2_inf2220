
Dato: 3. september 2005
Stortingsrepresentant Øyvind Vaksdal (FrP)
- Stoltenberg legger seg flat for SV
- Det er meget skuffende at Jens Stoltenberg nå ser ut til å legge seg flat for SV og andre miljøhysterikere når det gjelder gasskraftverk på Kårstø, sier FrPs energipolitiske talsmann Øyvind Vaksdal.
Det er Dagsavisen som i dag melder at Ap-leder Jens Stoltenberg åpner for å spytte inn et milliardbeløp for å rense gasskraftverket på Kårstø. I så fall kan et av de vanskeligste hindrene i eventuelle regjeringsforhandlinger mellom de rødgrønne partiene være ryddet av veien.
Fremskrittspartiets energipolitiske talsmann Øyvind Vaksdal liker ikke det han hører. Han frykter at Stoltenbergs utspill igjen skal skape usikkerhet om gasskraftverket på Kårstø.
- Nå må vi ikke finne på noe som kan forhindre at det kommer et gasskraftverk på Kårstø! Konsesjonen for bygging er gitt, uten krav til gassrensing. Det vil være meget uheldig om det nå kommer signaler som gir grunn til å tvile på at gasskraftverket kommer, sier Vaksdal.
Han viser til at stortingsvedtaket fra 9. mars 2000 var klinkende klart og siden ble gjentatt i den nåværende regjerings Sem-erklæring.
- Det ser ut som om Jens Stoltenberg med dette utspillet legger seg flat for SV og andre miljøhysterikere, og det er i så fall meget skuffende. Det hadde jeg ikke ventet meg. Det er jo også grunn til å minne om at det var nettopp på gasskraftsaken at Jens Stoltenberg selv overtok som statsminister etter at det tidligere nevnte vedtaket ble fattet i 2000, da stortingsflertallet bestemte at det skulle bygges gasskraftverk uten krav om rensing, avslutter Øyvind Vaksdal.
