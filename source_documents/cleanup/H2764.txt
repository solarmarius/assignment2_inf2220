
Tirsdag 18.juli 1995
May-Helen Molvær Grimstad, samferdselspolitisk talskvinne, KrF:
Sikringstiltak for barn i buss må lovfestast
-Noreg må ikkje stoppe opp ved berre å innføre beltekrav i buss, men også påby høve til å sikre barn i buss. Barna må sikrast med barnesete i bil, det er ikkje mindre viktig å sikre barn med barnesete i buss. Dette seier KrFs medlem i samferdselskomiteen, May-Helen Molvær Grimstad, i ein kommentar til at EU no vil påby bilbelte i buss.
-Det er inkonsekvent at det ikkje er tilgang på sikringstiltak i buss medan det er påbudt i bil. KrF meiner no at det hastar med å få eit påbod om bruk av bilbelte i kollektive transportmiddel i Noreg. Det er derfor positivt at EU no påbyr bruk av bilbelte i buss, seier Molvær Grimstad.
I Noreg er det påbudt å sikre barn i bil. Det er allment kjend at det av trafikktryggleiksgrunnar er viktig å feste barna i bilen. Dette er ikkje mindre viktig i buss. Det vil då bli enklare å få borna til å sitje i ro, noko som vil auke tryggleiken til barna.
-KrF vil i Stortinget arbeide for at barna sin tryggleik i kollektive transportmiddel blir satt i fokus. Vi vil be om at ei lovgjeving av tryggleikstiltak for barn i buss blir utgreidd. Barn burde vere garantert like god sikring i buss som dei er i bil. Det er kritikkverdig om barnas tryggleik i buss ikkje blir betra, seier May-Helen Molvær Grimstad, KrFs medlem i samferdselskomiteen.
