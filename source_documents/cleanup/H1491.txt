
Dato:8. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
FORNUFTIG INNSTILLING
FRA HELSEMINISTEREN!
Ifølge Aftenposten den 6. d.m. har helseministeren bestemt seg for å oppheve forbudet mot nedfrysing av eggceller. Regjeringen vil gå inn for en endring i bioteknologiloven slik at også kvinner får anledning til å få frosset ned eggceller dersom de ser en fare for at de blir sterile i fremtiden p.g.a. alvorlig sykdom.
- Jeg synes det er meget gledelig og overraskende hvis det er riktig at Regjeringen nå vil gå inn for en endring av bioteknologiloven på dette området, sier John I. Alvheim. - Det kan ikke være noen grunn til å gjøre forskjell på kvinner og menn i denne sammenhengen. Å fryse ned sædceller er jo tillatt, sier FrPs helsepolitiske talsmann.
- Jeg er glad for at helseministeren nå tar et ansvar for de at kvinner som er så uheldige å bli rammet av alvorlig sykdom i ung alder, for eksempel kreft, får en mulighet til å fryse ned eggceller som kan benyttes i fremtiden dersom det skulle vise seg at den behandlingen hun må ha for å vinne over kreften fører til at hun blir steril i fremtiden. Ikke desto mindre synes jeg det er litt forbausende at helseministeren, med sin tidligere innstilling til dette, nå forandrer mening, avslutter Alvheim.
