
Torsdag 21. oktober 1993
Parlamentarisk nestleder Solveig Sollie (KrF):
SOLIDARITETSALTERNATIV - FOR HVEM?
Arbeiderpartiet har lansert uttrykket "solidaritetsalternativet" i den politiske debatt. Men i praktisk politikk har dette alternativet fått endel begrensninger som gjør at ordet klinger nokså hult. Det sa Kristelig Folkepartis parlamentariske nestleder Solveig Sollie i trontaledebatten torsdag.
Solveig Sollie sa at hun syntes det var et paradoks at ikke solidariteten også skal omfatte de småbarnsfamiliene som ikke har fått, eller ikke ønsker, heldags barnehageplass, og at regjeringen ikke vil gå inn for å få fjernet den store urettferdigheten som finnes mellom de som får store subsidier fra det offentlige gjennom barnehageplass, og de som ikke får det.
-Jeg konstaterer at stadig flere av Arbeiderpartiets politikere forsøker å avspore denne debatten ved å si at det er barnetrygden som er kontantstøtte, men jeg vil advare mot at man slik undervurderer velgernes intelligens, sa Solveig Sollie.
Hun spurte også hva slags solidaritetstanke som ligger til grunn når regjeringen foreslår å senke alkoholprisene. -Det kan umulig være solidaritet med de 230.000 barn og unge som man vet lider under den ene eller begge foreldrenes alkoholproblem, sa Solveig Sollie.
Solveig Sollie foreslo også at Stortinget skulle be regjeringen legge fram en melding om funksjonshemmedes levekår. Det har ikke vært noen helhetlig melding om dette siden slutten av 1970-årene, og mye har sjedd siden den gang, sa Solveig Sollie i trontaledebatten torsdag.
