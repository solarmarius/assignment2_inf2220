
30.5.2001
Morten Lund,
Pressemelding fra
Næringskomiteens behandling av nye oppdrettskonsesjoner:
GJENNOMBRUDD FOR EN NY HAVBRUKS-POLITIKK
Etter næringskomiteens behandling av Regjeringens forslag vil de siste års uheldige praksis med fri omsetning av konsesjoner bli endret. De nye konsesjoner vil gi en rett til å drive oppdrett, men ikke en rett til fri omsetning av konsesjonen som et verdipapir. De store raiderne i næringen kan glemme å vokse seg store ved å kjøpe opp de små. Det vil være et vilkår ved tildelingen at eierandeler i de nye konsesjonene ikke kan overdras de første 10 år. Etter den tid vil fortsatt de nye vilkår om lokal eiertilknytning bestemme hvem som evt. skal få kjøpe eierandeler.
I god tid før 10-årsperiodens utløp skal det foreligge en utredning om å innføre en avgift ved videresalg av oppdretts-konsesjoner. Det skal også utredes om merd-kommunen skal kunne kreve inn en arealavgift fra havbruksanlegg som kompensasjon for å få disponere en verdifull bit av kystsonen.
Det vil i 2001 bli tildelt inntil 40 konsesjoner. De følgende år skal halvparten av produksjonsveksten tas ut i form av nye konsesjoner, den andre halvparten i form av økte fórkvoter.
Det er de minste oppdrettsselskapene med 1-2 konsesjoner som gis høgeste prioritet ved tildeling. Noen nyetablerere vil slippe til, og lokale videreforedlings-bedrifter med muligheter for å øke sysselsettingen. Lokal eiertilknytning skal prioriteres ved tildelingen, og skal være et vilkår i tidelingspapirene.
Vederlag til staten for nye konsesjoner skal ikke overstige 5 millioner kroner. Det skal gis rabatt til nyetablerere og andre som kan sies å ha ulemper i forhold til igangværende selskap med solid økonomi og gunstig beliggenhet.
Det er et solid flertall i næringskomiteen av Arbeiderpartiet, Kristelig Folkeparti, Senterpartiet og Venstre som har kommet til denne enighet.
Senterpartiet er svært godt fornøyd med at det nå skal legges hovedvekt på å sikre lokal verdiskaping og bosetting ved tildeling og omsetning av konsesjoner.
