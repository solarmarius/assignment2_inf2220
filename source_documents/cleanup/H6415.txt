
04.12.02
Odd Roger Enoksen
Strøm er et fellesgode som ikke skal brukes til spekulasjon
Mens olje- og energiministeren ber folk om å slokke lyset for å spare strøm, ønsker Senterpartiet mer styring av kraftmarkedet i form av krav til magasinfylling, topris og økt satsing på alternativ energi.
-Nå ser vi hvordan det går når energimarkedet får lov til å styre seg selv. Det er oppsiktsvekkende at olje- og energiministeren lener seg tilbake og ikke har et større engasjement. Så tidlig som i oktober var det kjent at magasinfyllingen var unormalt lav for årstiden.
Senterpartiet tok på dette tidspunktet opp spørsmålet om eksportbegrensende tiltak. Statsråden avviste at det skulle være behov for slike tiltak. Nå viser statistikken for oktober at importen av elektrisk kraft er halvert i forhold til 2001 og eksporten har økt med 74%!
I dag ser vi at statsråden tok feil, og allikevel vil han ikke foreta seg noe annet enn å be norske forbrukere slukke lyset og industrien legge om til oljefyring. Kraftprodusentene har fritt kunnet disponere det vannet som skulle bli grunnlag for vinterens kraftforsyning til eksport utover sommeren og høsten. Slik tjener de dobbelt. Først får de eksportinntekter, deretter oppnår de rekordhøye priser i det hjemlige markedet. Senterpartiet ønsker å forhindre slik spekulasjon og har levert inn forslag om å innføre krav til magasinfylling til ulike tider på året.
Dagens situasjon gjør det også høyaktuelt å innføre et system med topris på strøm. Beregninger viser at vanlige husholdninger kan få opptil 1000 kroner i økte strømregninger per måned denne vinteren. Dersom prisen alene skal regulere strømforbruket, betyr det de med mest penger kan fortsette å forbruke, mens de med dårlig råd får store problemer.
Strømmen produsert av norske fossefall er et fellesgode og en nødvendighetsvare. Alle skal kunne ha et visst normalforbruk av strøm. Det er først og fremst luksusforbruket som må reduseres. En toprisordning vil være et egna virkemiddel for å få dette til. De avgiftene staten tar inn på strøm, må i større grad gå til utvikling av alternativ energi.
