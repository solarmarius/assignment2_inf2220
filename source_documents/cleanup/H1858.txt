
Torsdag 9. januar 1992
Kr.F.K.-leder Aud-Inger Aure:
NEDPRIORITERINGEN AV SIVILFORSVARET MÅ STANSES!
Ødeleggelsene langs kysten etter orkanen på nordvestlandet har vist at Sivilforsvaret har viktige oppgaver ved katastrofer av denne typen. En moderne kriseberedskap må være effektiv og raskt operativ også ved andre tilfeller enn krig. Sett i lys av dette er det svært urovekkende at Direktoratet for Sivil Beredskap forbruker stadig større andeler av de midlene som settes av til dette, mens Sivilforsvarets ytre tjenester får stadig mindre, sier Aud-Inger Aure, som er leder i Kristelig Folkepartis Kvinner. Hun er også fylkestings-representant i Møre og Romsdal og vararepresentant til Stortinget.
-Denne gangen var det ekstreme værforhold, en annen gang kan det være en atomulykke i et naboland eller brudd på energi-tilførselen som skaper krisesituasjonen, sier hun.
Tall fra budsjettproposisjonene i årene fra 1984 til 1991 viser en klar omfordeling til direktoratet, mens sivil-forsvaret får stadig mindre, ikke bare relativt, men også i absolutte tall.
-Noen tall bekrefter dette: I 1984 delte de nokså likt, med 101,1 million til sivilforsvaret og 99,9 millioner til direktoratet. I 1987 fikk sivilforsvaret 112,1 million, mens direktoratet fikk 121,3 millioner, og i 1991 var sivil-forsvaret nede i 93,5 millioner, mens direktoratet var oppe i 145,5, sier Aud-Inger Aure.
-Når katastrofen inntreffer, er det ikke et sterkt direktorat sentralt som er avgjørende, men den bemanning og de ressurser som er ute i lokalsamfunnene. Jeg vil derfor gå ut med en sterk oppfordring om at Sivilforsvarets andel av bevilgningene øker, og at denne skjeve fordelingen mellom "hode" og "kropp" opphører, sier Kr.F.K.-leder Aud-Inger Aure, som også er bystyremedlem i Kristiansund, og som derfor bokstavelig talt har fått føle nyttårsorkanen på kroppen.
