
Oslo, 20. august 2003, kl. 11:30
Lars Sponheim, Venstre
Bekrefter usunn samrøre mellom Ap og LO
- Avsløringene om at LO-stat støtter Aps valgkamp uten at dette framgår klart av de økonomiske regnskapene bekrefter at det fortsatt er en usunn samrøre mellom Ap og LO. Det sier Venstres leder Lars Sponheim.Det blir lite troverdig av Jens Stoltenberg å framstå som indignert over at Høyre noen steder lokalt ikke har villet ha åpenhet om pengegaver, samtidig som det foregår et utstrakt og bare delvis synlig samarbeid mellom LO og Arbeiderpartiet som åpenbart er til en økonomisk fordel for Ap.
- Velgerne bør merke seg at Arbeiderpartiet fortsetter et politisk og økonomisk samrøre med LO og dermed gjør seg til redskap for fagbevegelsen heller enn å tale borgernes interesser. - Det er alvorlig for demokratiet og skadelig for innbyggerne dersom det blir flertall i kommunestyrene for politikere som er mest opptatt av hva interesseorganisasjoner mener i viktige saker for borgernes velferd, sier Sponheim. Han mener samtidig dette klargjør det ideologiske skille mellom en sosialistisk og Venstres sosialliberale tilnærming til politikk og demokrati.
- Det er bare Venstre som er det liberale, uavhengige partiet - som taler enkeltmenneskets sak uavhengig av særinteresser, - i sterk kontrast til Arbeiderpartiet som gjør seg til redskap for de ansattes organisasjoner i stedet for å tjene borgerne - og til Høyre og Fremskrittspartiet som i beste fall nøler med å vise hvem det er som bidrar til å finansiere valgkampen lokalt mange steder. For Venstre er det et krav om at det både må bli åpenhet om hvem det er som bidrar med penger direkte og indirekte til valgkampen lokalt, og åpenhet i politiske avtaler mellom partier og interesseorganisasjoner, sier Sponheim.
