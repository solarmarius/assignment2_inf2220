
03.04.03
Stortingsrepresentant Torny Pedersen (A)
Kristelig folkeparti motarbeider barnehagesatsingen
Regjeringen med Kristelig folkeparti i spissen prøver nå å fortelle norske småbarnsforeldre at Arbeiderpartiets, Sosialistisk Venstreparti, Senterpartiet og Fremskrittspartis framtidsrettede barnehageavtale er for kostbar å vanskelig å gjennomføre. Dette kan vi som et ansvarlig opposisjonsparti ikke akseptere. En trenering av et historisk barnehagevedtak som har som formål full barnehagedekning i løpet av 2005 og en maksimalpris på 1500 kroner innen 1. januar 2005, er direkte uverdig og gagner kun å så tvil om opposisjonspartienes intensjoner med den unike barnehageavtalen som ble inngått i fjor høst. Arbeiderpartiet vil ikke godta en utsettelse av en reform som det er flertall for i Stortinget. Normal prosedyre tilsier at en sittende regjering legger til rette for de flertallsvedtak Stortinget gjør, og innpasser dette i sine budsjetter.
Som Aps familiepolitiske talskvinne har jeg spesielt vært opptatt av at kommunene skal få de midler som trengs for å gjennomføre denne storsatsingen. Barnehageutbyggingen i fjor gikk alt for sakte og det samme gjentar seg i år. Målet til Arbeiderpartiet er 40.000 nye plasser innen 2005. For å klare å innfri full barnehagedekning må kommuneøkonomien styrkes, noe blant annet Arbeiderpartiet stadig har påpekt.
I statsbudsjettet for 2003 ble det bevilget om lag to milliarder kroner mer til barnehagesektoren. I tillegg vedtok Stortinget i desember at Regjeringen skulle utbetale 135 millioner kroner i et ekstraordinært driftstilskudd til barnehagene. Gjennom media og i brev er Arbeiderpartiet blitt orientert om at mange småbarneforeldre, på tross av økte statlige tilskudd, nå opplever at foreldrebetalingen øker. Stortingets intensjon er derimot at pengene skal føre til rimeligere og flere barnehageplasser både i kommunal og privat regi.
Ut fra disse forholdene stilte jeg nylig spørsmål til familieminister Laila Dåvøy i Stortingets spørretime om hva hun ville gjøre for å forsikre seg om at kommunene ikke reduserer tilskuddene til barnehagene, både kommunale og private, når staten øker sine. Disse forholdene må statsråden rydde opp i, slik at vi kan nå målsettingen i barnehageavtalen fram mot 2005.
Det er med beklagelse Arbeiderpartiet konstaterer at familiepartiet, Kristelig folkeparti, motarbeider stortingsflertallets målsetning om en maks pris på 1500 kroner og bygging av flere barnehageplasser. Partiet bruker både tid og krefter på å trenere et lovlig fattet vedtak i Stortinget slik at småbarneforeldre kan få faktiske og forutsigbare valgmuligheter når det gjelder barnehager.
Krf. verner derimot sterkt om kontantstøtten, en støtte flere i media nå har satt spørsmålstegn ved. Selv borgerlige aviser går ut og spør om støtten fungerer etter hensikten, nemlig at foreldrene skulle bruke mer tid sammen med barna. Stavanger Aftenblad har blant andre foreslått at kontantstøtten, som koster samfunnet 3 milliarder kroner i året, heller bør omdisponeres til barnehageutbygging og driftsstøtte for å nå målet om maksimalpriser.
