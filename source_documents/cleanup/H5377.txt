
27/11-01
Støtte til streik blant Norges sivilarbeidere.
RV krever at stortinget likebehandler sivilt og militært vernepliktige. -Nedlegging av forskolen på Hustad er en ytterligere militarisering av Norge, sier RV leder Aslak Sira Myhre, sjøl militærnekter.
Norges sivilarbeidere går tirsdag til ulovlig streik mot forslaget til statsbudsjett. Ulovlig fordi de som avtjener verneplikt i Norge ikke har streikerett. De sivilt vernepliktige risikerer refs og store bøter ved å legge ned arbeidet i to timer på tirsdag. Regjeringa foreslår å fjerne forskolen på Hustad leir. Hustad leir er landets eneste institusjon for opplæring av sivile vernepliktige. Skolen skal kuttes for å spare penger.
Norge bruker stadig mer penger på krigføring i utlandet og utenriksminister Petersen uttaler at "vi ikke har andre alternativer" til bombing av Afghanistan. Ved å legge ned en av de få institusjonene som tilbyr alternativ konflikttenking sikrer regjeringa at Norge heller ikke i framtida ser andre "løsninger" enn bombing.
Norske sivilarbeidere har for øvrig 2 måneders tilleggstjeneste i forhold til de som avtjener sin verneplikt i forsvaret. Dette tillegget begrunnes med en redsel for at mange flere vil søke fritak fra militær førstegangstjeneste dersom de får lik tjenestetid som de militært vernepliktige. RV mener de sivilt vernepliktige har helt rett når de påpeker at dersom det må kuttes er det eneste fornuftige å kutte i tjenestetida sånn at denne forskjellsbehandlinga på grunn av holdning til det norske militæret tar slutt.
RV støtter sivilarbeiderenes krav om at forskolen på Hustad leir opprettholdes og forbedres og at det isteden kuttes i tjenestetida.
