
6.7.2004
Senterpartiets 1. nestleder Lars Peder Brekk
PRESSEMELDING !
FISKERIMINISTERENS KNEFALL FOR STORAKTØRENE I OPPDRETTSNÆRINGEN
Senterpartiet går sterkt imot fiskeriministerens forslag til ytterligere liberalisering av eierbegrensningene i oppdrettsnæringen, sier Lars Peder Brekk.
Fiskeriminister Svein Ludvigsens høringsforslag om å tillate en økning av eierskapet til norske oppdrettskonsesjoner fra dagens 10 %, til at ett selskap i framtida skal kunne eie inntil 35 % av konsesjonene i norsk oppdrettsnæring, er et fullstendig unødvendig knefall for de store aktørene i næringen. I sin ytterste konsekvens kan denne forskriftsendringen føre til at kun tre selskaper kan eie alle konsesjoner i næringen.
Tidligere fiskeriminister, Senterpartiets 1.nestleder og leder av programkomiteen, Lars Peder Brekk, er sterkt kritisk til forslaget om endringer i eierbegrensningene i oppdrettsnæringen. Han understreker at dagens regelverk gir et godt grunnlag for videreutvikling av strukturen i oppdrettsnæringen.
Oppdrettsnæringen i Norge har i dag ikke generelt problemer med eierbegrensninger. Det er kun Marine Harvest, Nutreco, som i dag stanger i taket.
Senterpartiet er opptatt av lokalt eierskap og lokalt engasjement i denne viktige distriktsnæringen. Forskriftsendringen har kun som mål å tilrettelegge for større sentralisering av eierskap til konsesjoner og rettigheter, og er et angrep på lokalt eierskap og på havbruksnæringen som viktig bærer av viktige distriktspolitiske mål.
Fiskeriminister Ludvigsen og regjeringen bør heller forholde seg til de reelle utfordringer i oppdrettsnæringen, bl.a. kostnadsutvikling, produksjonsutvikling og driftsforhold, - ikke kun legge til rette for gigantomani og ytterligere utenlandsk eierskap i denne næringen.
I dagens situasjon med mange oppdrettsselskaper i en vanskelig økonomisk situasjon, er dette forslaget til forskriftsendring ene og alene et håndslag til Marine Harvest as og Nutreco, sier Lars Peder Brekk
