
15.3.2001
Marit Tingelstad,
Pressemelding fra
GISKE ENIG MED TINGELSTAD OM STUDIETILBUD I ØKOLOGISK LANDBRUK
Marit Tingelstad (sp) tok i onsdagens spørretime opp den vanskelige situasjonen som har oppstått for studentene ved hovedkurs i økologisk landbruk ved Norges landbrukshøgskole. Skolen har avlyst undervisningen og studentene som har startet på dette kurset må fortsette på egenhånd.
Tingelstad er tilfreds med svaret fra statsråd Giske som kunne bekrefte at han hadde tatt kontakt med Norges Landbrukshøgskole og bedt høgskolen vurdere hva som kan gjøres for å sikre undervisningsressurser og veiledning for disse studentene. Statsråden sa videre i sitt svar at han forventer at høgskolen tar sin rolle innen høyere landbruksutdanning og -forskning alvorlig og prioriterer økologisk landbruk høyt i tiden framover.
Tingelstad sier i en kommentar at hun forutsetter at de sterke signalene som nå er kommet, blir fulgt opp fra Norges Landbrukshøgskoles side, slik at studentene kan få et tilfredsstillende studietilbud.
- Det er viktig å bygge opp relevant kompetanse på dette området dersom en skal nå målet om at 10 pst. av jordbruksarealet skal være i økologisk drift om 10 år, avslutter Marit Tingelstad.
