
Tirsdag 13. juni 1995
KrF-leiar Valgerd Svarstad Haugland:
SKUFFANDE MONOPOL-OPPGJEVING FRÅ REGJERINGA
-Frå Kristeleg Folkeparti si side er vi skuffa over at Regjeringa ikkje sloss meir for å behalde Vinmonopolet si einerett til import, eksport og engrossal av vin og brenne-vin. Det seier KrF-leiar Valgerd Svarstad Haugland i samband med dei tre alkohol-politiske ordskifta i Stortinget tirsdag ettermiddag. Partileiaren er og KrF si alkoholpolitiske talskvinne i Stortinet.
Valgerd Svarstad Haugland seier seg samd i at detaljmonopolet er det viktigaste edruskaps-politiske instrumentet i den monopolordninga som har vore fram til no, men vil ikkje være med på at dei andre har vore uviktige.
-Når fleirtalet i Odelstinget no vedtar at import-, eksport- og engrossmonopolet skal opphevast, og grunngjev dette med EØS-avtala og fråsegner frå EFTA sitt overvakingsorgan ESA, bryt ei opp ein 70-årig alkoholpolitisk tradisjon i Noreg. Vinmonopolet sitt virkeområde har vore ein heilskap som har fungert godt, seier ho.
KrF-leiaren avviser ESA sitt handelspolitiske argument for ei oppsplitting av monopolordninga, og kritiserer regjeringa for å ha gitt opp for lett. -Regjeringa burde ha gått fleire runder med ESA og søkt å få forståing for den helse- og sosialpolitiske grunngjevinga som den norske monopolordninga har hatt. Sal av vin og brennevin kan ikkje handsamast på same vis som sal av brød og mjølk. Eg meiner regjeringa burde søkt politisk støtte for vår gamle monopolordning ut frå folkehelseomsynet, og om naudsynt funne seg i at saka kunne hamne i domstolen, seier Valgerd Svarstad Haugland.
-I denne situasjonen er det naudsynt med ei forsterking av dei tiltaka som gjeld informasjon og forebygging, slik KrF vil foreslå under handsaminga av Revidert Nasjonalbudsjett, seier ho.
Valgerd Svarstad Haugland avviser påstandane frå SV og Sp om at oppsplittinga av Vinmonopolet ikkje hadde skjedd om KrF hadde avvist EØS-avtala. -Det er rett og gale på ein gong, men mest gale, seier ho. -Hadde ikkje Noreg sagt ja til EØS-avtala, ville vi mest truleg vore EU-land idag. Då ville vi virkeleg vore i ein alkohol-politisk vanskeleg situasjon, seier Valgerd Svarstad Haugland til slutt. (KrF-Press/NPE)
