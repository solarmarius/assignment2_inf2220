
27.07.2001
PRESSEMELDING FRA RV:
Håndhev pornoloven!
- Narvesen bryter loven gjennom å selge ulovlig porno, uttaler Rød Valgallianses andrekandidat i Oslo, Sigrid Angen.
Straffelovens § 204, den såkalte pornoparagrafen, sier at porno som virker støtende, eller som inneholder skildringer av vold, tvang eller sex med barn, er straffbar. Undersøkelser som er gjort av Narvesenpornoen, viser at denne med sannsynlighet er straffbar.
 
Samtidig florerer porno i kiosker i Oslo, og politiet sier eksplisitt at de ikke etterforsker brudd på pornolovgivningen.
- RV vil på Stortinget kreve en håndheving av pornolovgivningen, at politiet får øremerkede ressurser til denne type etterforskning, og at det iverksettes en aksjonsplan for å fjerne ulovlig porno fra kioskene, fortsetter Angen.
RV krever også at Folketrygdfondet trekker seg ut av Narvesen.  Våre pensjonspenger skal ikke finansiere distribusjon av porno, sier Angen videre.
