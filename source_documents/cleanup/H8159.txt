
Dato: 25.02.04
Stortingsrepresentant Øyvind Vaksdal (FrP)
- Steensnæs styrer mot avvikling
Fremskrittspartiet begynner å miste tålmodigheten med olje- og energiminister Einar Steensnæs. Stortingsrepresentant Øyvind Vaksdal (FrP) mener statsråden må vurdere sin rolle i norsk olje- og energipolitikk.
På et frokostmøte i SR-bank i Stavanger i går, ga Steensnæs signal om at han ikke ønsker å endre petroleumsbeskatningen. FrPs Øyvind Vaksdal reagerer kraftig.
- En slik endring ville vært et meget godt virkemiddel for å sikre høy aktivitet på norsk sokkel, til glede for dagens og fremtidens norske velferdssamfunn. I stedet viser statsråden manglende evner til å forstå hvordan næringslivet faktisk arbeider. Gang på gang fremstår han som oljeindustriens motstander. Han burde fokusert på å gjøre norsk sokkel mest mulig attraktiv for ny verdiskapning.
- Fremskrittspartiet konstaterer at norsk sokkel har blitt mindre attraktiv. Dagens lave investeringer på leting etter olje og gass er et meget dårlig signal for fremtiden. I tillegg er dagens skattesystem dårlig tilpasset produksjon på små felt og halehengsproduksjonen på modne felt. FrP mener derfor det er særdeles viktig å sikre norsk sokkels konkurranseevne, og har flere ganger tatt til orde for å legge om skattesystemet på norsk sokkel. Foreløpig uten å få støtte fra de øvrige partier.
