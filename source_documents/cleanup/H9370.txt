
Senterpartiets stortingsgruppe 7.7.2005
Marit Arnstad utfordrer Miljøvernministeren
?Penger til teknologiutvikling i stedet for å subsidiere forurensende gasskraft
Gratis utslippskvoter til forurensende gasskraftverk på Kårstø kan komme til å koste den norske stat over 200 mill. kroner i året i kjøp av utslippskvoter fra utlandet. Regjeringen må sørge for at disse pengene i stedet brukes til å rense CO2-utslippene, sier Marit Arnstad, parlamentarisk leder i Senterpartiet. Hun mener at Regjeringen snarest må gå i dialog med Naturkraft for å drøfte mulighetene for å bruke disse midlene til CO2-rensing. Naturkrafts direktør har sagt seg interessert i dette i lengre tid, men har ikke registrert noen interesse fra Regjeringen.
KrF er imot forurensende gasskraftverk. Hvorfor bruker ikke Miljøvernministeren muligheten til å sørge for CO2-rensing i stedet for å subsidiere forurensning, spør Arnstad.
Forsker Knut Einar Rosendahl i Statistisk Sentralbyrå bekrefter at gratis utslippskvoter til gasskraftverket på Kårstø vil bety subsidier på drøyt 200 mill. kroner per år. I løpet av perioden 2008-2012 vil dette bety 1 milliard i subsidier til Kårstø-kraftverket. Bygges det også forurensende gasskraftverk på Skogn og på Mongstad, kan den totale utslippsregninga komme på over 3 milliarder kroner.
Norge er gjennom Kyotoavtalen forpliktet til å redusere landets samlede klimagassutslipp enten ved egne utslippsreduksjoner eller ved kjøp av utslippskvoter i utlandet. Når gasskraftutslipp subsidieres, betyr det at staten, dvs. forbrukerne, eller andre sektorer i samfunnet må ta denne belastningen i stedet, påpeker Marit Arnstad.
