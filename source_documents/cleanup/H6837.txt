
26/2-03
Venstres stortingsgruppe
LO på ny propagandapparat for Ap
- Alle som har hatt håp om en friere og mer uavhengig fagbevegelse i Norge, må være skuffet. I alle fall er Venstre det. Gerd Liv Valla bruker på ny LO som et rent propagandaapparat for Arbeiderpartiet. Det sier Trine
Skei Grande, parlamentarisk leder for Venstre.
- Det som også er skuffende er den vulgærpropagandaen som Valle og andre Ap-folk i LO driver med. Den har ingen rot i virkeligheten, og Arbeiderpartiet har ingen annen oppskrift enn regjeringen i kampen mot
økende ledighet.
- Stramt statsbudsjett, lavere rente og kronekurs og inntektspolitisk samarbeid er det viktigste. Skatte- og avgiftslettelser til næringslivet, satsing på forskning og nyskaping og styrking av A-etat er andre viktige ledd i regjeringens politikk.
- Arbeiderpartiet og LO har ingen konkrete forslag til en bedre politikk, men forsøker gjennom sterk ordbruk å skape inntrykk av det motsatte. ­ Når Gerd Liv Valla i denne situasjonen finner tida inne til å "starte den
lange valgkampen" for Arbeiderpartiet ­ viser det at LO ikke er en uavhengig organisasjon for lønnstakerne, men fortsatt snevres inn som et redskap for Arbeiderpartiet.
- Når også Utdanningsforbundet mer og mer gjør seg til partipolitisk talerør for sosialdemokratiet er vi lenger unna en fri og uavhengig fagbevegelse enn på svært lenge, sier Trine Skei Grande.
