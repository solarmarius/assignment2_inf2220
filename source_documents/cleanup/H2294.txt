
Søndag 22. august 1993
KrF-leder Kjell Magne Bondevik på Grinde-stevnet i Rogaland:
Gifte og samboende pensjonister:
AP, H OG SP HAR SVIKTET
- KrF FREMMER FORSLAG PÅ NYTT
Kampen for å få slutt på den urettferdige forskjellsbehandlingen mellom gifte og samboende pensjonister har fremdeles høy prioritet for Kristelig Folkeparti. Det har ikke manglet på verbal enighet med KrF fra Arbeiderpartiets side i denne saken, men den politiske oppfølgingen har uteblitt. Vi vil derfor igjen fremme forslag i Stortinget for å få fjernet denne forskjellen. Det sa Kristelig Folkepartis leder Kjell Magne Bondevik under årets Grinde-stevne i Rogaland søndag.
Bondevik minnet om at Arbeiderpartiet har fremholdt at forskjellen i pensjonsutbetalinger for gifte og samboende pensjonister, er en urimelighet som må rettes opp. Likevel har vi gang på gang sett at Arbeiderpartiet ikke gjør noe konkret med denne saken. Ved behandlingen av Revidert Nasjonalbudsjett i juni brøt vi rett og slett forhandlingene med Arbeiderpartiet på grunn av denne uviljen til å rette opp en åpenbar urimelighet. Pensjonistekteparene får nå nærmere 20.000 kroner mindre i året enn samboere, sier Kjell Magne Bondevik.
-Jeg kan derfor berolige alle som frykter at vi har "glemt" denne saken: Det har vi ikke. Men jeg legger ikke skjul på at vi er skuffet over at verken Høyre eller Senterpartiet har villet støtte KrF i denne saken. Forskjellen i pensjonene for gifte og samboende pensjonister er dypt urettferdig. Folk vil ikke lenger finne seg i dette. KrF vil derfor fremme konkrete forslag i det nye Stortinget for å få opphevet dette. Før eller siden må også de andre partiene bøye seg for dette rettferdighetskravet, sa Kjell Magne Bondevik på Grinde-stevnet i Rogaland søndag.
