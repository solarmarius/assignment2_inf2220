
Dato: 14. juni 2005
Innvandringspolitisk talsmann i FrP, Per Sandberg
Lei av Ap-lureri
- Det er ikke noe annet enn lureri når Karita Bekkemellem Orheim sier hun vil forby ekteskap mellom fetter og kusine. Hun og Ap har stemt mot dette forslaget i to sammenhenger den siste perioden, sier FrPs Per Sandberg.
Det er Aftenposten som i dag viderebringer Bekkemellem Orheims påstander om at hun vil forby ekteskap mellom fetter og kusine. Ap-representantene Signe Øye og Saera Kahn støtter også forslaget. - Dette er oppspinn fra ende til annen. Ikke én eneste gang har FrP fått støtte for sine forslag i Stortinget om det samme, sier Sandberg.
- Dette er rett og slett taktikk fra Ap. Når to talskvinner på Stortinget sier dette skjer det ikke ubevisst. Dette er imidlertid helt normal dobbelkommunikasjon far AP. Fordi kampen mot tvangsekteskap er på medienes dagsorden låner Bekkemellem Orheim litt av FrPs fasit på området, mener Sandberg.
Han sier han ikke forstår hvorfor Ap ikke tidligere har vært villige til å diskutere problematikken tidligere, når så sentrale personer i partiet vil ha et forbud mot ekteskap mellom fetter og kusine. - I de siste sakene i Stortinget om integrering nevner ikke Ap slike problemekteskap med en eneste setning, viser Sandberg til.
Per Sandberg oppfordrer Jens Stoltenberg til å avklare hva Aps holdning egentlig er. - Ap ville ikke nølt med å kreve det samme av Carl I. Hagen dersom jeg som innvandringspolitisk talsmann hadde gått langt utenfor det FrPs politikk hjemler.
