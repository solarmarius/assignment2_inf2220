
7.2.97
Johan J. Jakobsen,
Krisen i politi- og lensmannsetaten må avhjelpes øyeblikkelig!
Sentraliseringen av etaten i strid med Stortingets forutsetninger.
Senterpartiets stortingsgruppe har i dag sendt et brev til justisministeren hvor den alvorlige ressurskrisen i politi- og lensmannsetaten blir understreket. I brevet blir det bl.a. vist til at flere lensmannskontorer allerede har brukt opp de bevilgninger som er avsatt til overtid og ekstraordinære oppdrag.
- Stortinget kan ikke sitte med hendene i fanget og se på at folks hverdag blir utrygg fordi politiet og lensmennene ikke har tilstrekkelige ressurser til å trygge liv og eiendom. Situasjonen er så alvorlig og så akutt at en ikke kan avvente behandlingen av det reviderte budsjettet i juni. Regjeringen må derfor umiddelbart fremme en proposisjon om en tilleggsbevilgning til politi- og lensmannsetaten slik at tjenesten kan gjenopprettes på en akseptabel måte, sier Johan J. Jakobsen.
Senterpartiet er bekymret for den sentralisering av landets lensmannskontorer som Regjeringen har varslet. En omfattende nedlegging og sammenslåing av lensmannskontorene vil svekke både det kriminalforebyggende arbeid og den løpende politivirksomhet rundt omkring i landet og føre til svekket trygghet for befolkningen. En slik utvikling vil etter Senterpartiets mening være i strid med de retningslinjer Stortinget har trukket opp for tjenesten. Senterpartiet mener mot denne bakgrunn at Stortinget må få en strukturdebatt om organiseringen av politi- og lensmannsetaten. Stortingsrepresentant og medlem av justiskomiteen, Jorunn Ringstad fra Senterpartiet, har derfor meldt en interpellasjon til justisministeren hvor hun ber om svar på hvilke føringer som vil bli lagt i omorganiseringsprosessen for å sikre at Stortingets intensjoner om nærpolitimodellen blir ført videre over hele landet.
