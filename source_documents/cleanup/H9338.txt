
Dato: 22. juni 2005
Nestformann i FrP, Siv Jensen
- Krever lavere matvarepriser
- Det er håpløst når moderniseringsminister Morten Meyer reagerer på at redusert matmoms ikke har kommet forbrukerne til gode. Regjeringen har nemlig ikke løftet en finger for å sikre lavere matvarepriser, mener Siv Jensen.
Det er NRK som i dag melder at den reduserte matmomsen ikke har kommet forbrukerne til gode i form av lavere matvarepriser. Moderniseringsminister Morten Meyer sier at han reagerer på at prisene har økt. - Meyer kan reagere hvor mye han vil, men sannheten er at regjeringen ikke har løftet en finger for å sikre at lavere moms kom forbrukerne til gode, hevder Jensen.
- På et direkte spørsmål fra FrP i april svarte regjeringen bare med å henvise til hva Konkurransetilsynet mente om saken. Det er for dårlig. Siden halveringen av matmomsen i 2001, har prisen på matvarer steget 50 prosent mer enn den generelle prisveksten.
- Realiteten av momskuttet burde vært at prisene sank tilsvarende. Når vi derimot opplever en prisoppgang, er det på tide at det tas en skikkelig gjennomgang av hvem som tjener på hvem i dagligvarebransjen. Marginene i dagligvarebransjen er svært gode og de fire største kjedene representerer en markedsandel på til sammen ca 99 %. Det er ikke helt uinteressant i denne sammenhengen, antyder Jensen.
Hun minner om at matvareprisene i Norge er vesentlig høyere enn i andre land det er naturlig å sammenligne seg med. - En representativ matvarekurv vil være 12 prosent billigere enn den norske, hvis den ble kjøpt i Sverige eller Danmark. Det gir signaler om at noe ikke er som det burde være.
