
Mandag 15. mai 1995
Justispolitisk talskvinne Anita Apelthun Sæle (KrF):
LITE KONKRET I FAREMOS VOLDSREDEGJØRELSE
-Justisministerens redegjørelse om voldsproblematikken var skuffende lite konkret. Jeg synes det er et paradoks at regjeringen på den ene siden erkjenner behovet for å redusere volden i bildemediene, mens man på den andre siden ikke er villige til å innføre "vannskilleprinsippet" for norske fjernsynskanaler. Det sier Kristelig Folkepartis justispolitiske talskvinne Anita Apelthun Sæle i en kommentar til statsråd Grete Faremos redegjørelse i Stortinget mandag om voldsproblematikken.
-Et ja til vannskilleprinsippet ville gitt en dobbel effekt. Det ville ført til at barn og unge fikk se mindre vold på fjernsynsskjemene, og det ville vært et signal om at man ønsker å verne barn og ungdom mot slik påvirkning, sier Anita Apelthun Sæle.
-Justisministeren påpekte sammenhengen mellom alkohol og voldskriminalitet, og sa at nøkkelen til å løse dette ligger hos kommunene. Jeg håper dette signalet vil gå sterkt og tydelig ut til Arbeiderpartiets kommunestyremedlemmer rundt om i landet, og at de vil følge dette opp. Samtidig må regjeringen ta konsekvensen av at lovverket er ufullstenig på dette omådet. Flere kommuner som har ønsket å stramme inn på det alkoholpolitiske området, er blitt dømt i rettssaker som restaurantnæringen har anlagt mot dem, sier Apelthun Sæle.
Hun minner om at KrF har foreslått ti konkrete alkoholpolitiske tiltak, og legger til at dersom disse blir fulgt opp, vil det være et godt utgangspunkt til tiltak mot voldsproblematikken i samfunnet. (KrF-Press/NPE)
