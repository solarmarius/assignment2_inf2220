
Stortinget, 15. mai 2003
KrF
Olaf Gjedrem
Jordbruksforhandlingene
KrF er glad for at partene har kommet til enighet om årets jordbruksforhandlinger, og at dette betyr 100 millioner kroner i økte rammer. Dette er av stor betydning for å skape ny optimisme i næringen og det bidrar også til økt forutsigbarhet. Dette er god distriktspolitikk og av stor betydning for både arbeidsplasser og bosetting!
Samtidig er det viktig å presisere at dette er en god og ansvarlig avtale som gir en inntektsvekst i landbruket på nivå med andre yrkesgrupper. I den økonomiske situasjonen vi befinner oss i er det viktig at årets oppgjør har en fornuftig økonomisk ramme.
Det er også av stor betydning at årets oppgjør har hensyntatt og gitt et løft for sauenæringen ut ifra at denne gruppen både har hatt en lav inntektsutvikling tidligere og ut ifra sauens betydning for kulturlandskapet. At også målprisene har blitt endret for storfekjøtt er av uvurderlig betydning for næringa.
Vi imøteser også omlegging av en del virkemidler fra sentralt til regionalt nivå og ser positivt på etableringen av et regionalt miljøprogram på 350 mill i fra 2005 som økes til 400 mill i 2006. Dette legger til rette for at fylkene selv bedre kan prioritere å styre utviklingen til kulturlandskapet og dermed øke handlingsrommet på regionalt nivå. Vi synes også det er positivt at det satses på en mer miljøvennlig matproduksjon hvor målet er at 10% av jordbruksarealet skal være økologisk drevet innen 2010.
