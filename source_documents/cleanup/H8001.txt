
Dato 18.11.03
Stortingsrepresentant Jan Arild Ellingsen. Justispolitisk talsmann
Hva med soningsplassene, Storberget?
- Den siste tid har Arbeiderpartiets Knut Storberget hatt usedvanlig høy sigarføring og kritisert Regjeringens handlingslammelse når det gjelder å skaffe soningsplasser. I budsjettforliket var soningsplasser likevel ikke en prioritet sak for Ap, slår Fremskrittspartiets justispolitiske talsmann Jan Arild Ellingsen fast.
Budsjettforliket ga ikke en krone mer til verken kriminalomsorg eller politi. - Dette er skuffende, og meget alvorlig, sier Ellingsen. De eneste som fikk noe mer i forliket var tingrettene og lagmannsrettene som fikk skarve ti millioner kroner, det same som Glomdalsmuseet fikk alene. - Dette setter jo ting i et underlig perspektiv, sier Ellingsen hoderystende. Netto ble justiskappitlet på statsbudsjettet kuttet med 35 mill. kroner i forliket. - Dette viser at vår frykt om en politisk storkoalisjon, hvor justiskappitlet er salderingspost var berettiget, sier Ellingsen.
Etter Storbergets høye sigarføring hadde Ellingsen likevel ventet seg mer penger på justiskappitlet og ikke mindre, selv med Ap som budsjettpartner. Ellingsen mener at Storberget nå står igjen med svekket troverdighet når det gjelder soningsproblematikken. - Både Storberget og Dørum prater mye, men leverer lite, sier en skuffet Ellingsen.
Ellingsen vil til tross for forliket forsøke å få til omdisponeringer innefor de trange rammene for justis når komiteen skal arbeide videre med budsjettet. - Vi vil ikke gi opp å få mer penger til politi og kriminalomsorg enda, avslutter Ellingsen.
