
2003
Trondheim Rv
Arbeid til alle - styrk velferdsstaten!
Ny politikk for offentlig velferd - mot privatisering
RV krever økt skattlegging av høye inntekter, skatt på aksjeutbytte og store overføringer til kommunene. I dag forfaller kommunale skoler og eiendommer, nedskjæringer truer skolen, helsetilbudet, eldreomsorgen og kulturtilbudet. Samtidig øker arbeidsledigheten i hele landet, også i Trondheim. Dette er ikke tiden for å tviholde på oljemilliardene. Vi krever 30 milliarder mer til kommunene av staten for å snu utviklinga.
Forsvar enhetsskolen og nærmiljøskolen
Friskoleloven åpner for at hvem som helst kan starte skole, og er et angrep på den offentlige enhetsskolen. RV mener utdanning er et velferdsgode og en rettighet som staten har ansvaret for, ikke en handelsvare. Hva skjer med tryggheten og forutsigbarheten i nærmiljøet dersom noen ressurssterke foreldre skal få "shoppe" seg til et godt skoletilbud i Trondheim? Nå må det tas et krafttak for å opprette god standard på alle kommunale skoler som tilfredsstiller krav til barnas trivsel, helse,
sikkerhet og læringsmiljø.
- Stans alle forberedelser til fritt skolevalg i Trondheim kommune.
- Styrk skolen som nærmiljøanlegg hvor voksne og barn kan møtes til aktiviteter etter skoletid.
- 1 milliard til Trondheimsskolen fra E-verksfondet til full opprustning av alle skolebygg i Trondheim.
- Ingen nedbemanning, ingen reduksjon i antall delingstimer og ingen reduksjon i spesialundervisning.
En solidarisk kommune
- Eldre har krav på en innholdsrik hverdag. RV krever kvalitet og verdighet i eldreomsorgen, økt grunnbemanning, aktivisering, og 25 % flere sykehjemsplasser.
- Fattigdom er uverdig i byen vår. Av de store byene gir Trondheim minst i støtte til økonomisk sosialhjelp. RV krever at sosialhjelpa tilsvarer minstepensjon.
- Det høye sykefraværet i Trondheim kommune viser at kommunen driver rovdrift på sine ansatte. RV krever prøveprosjekt med 6 timers arbeidsdag.
- Gratis barnehageplass til alle, 1300 nye kommunale barnehageplasser.
- Nei til GATS - Ut av EØS
En by for folket
RV mener at utviklingen av byen vår skal styres av folk og politikere i fellesskap, ikke av næringslivet og kapitalen alene. Det betyr at man ikke kan bygge fritt selv om man har nok penger. Det betyr at politikerne aktivt må regulere boligmarkedet. Det betyr at kunst- og kulturliv ikke er overlatt til private sponsorer og byråkrati, men at kommunen spiller en aktiv rolle som initiativtaker, tilrettelegger og støttespiller.
Et levende kulturliv trenger støtte
Trondheim trenger et aktivt, ambisiøst og utforskende kunst og kulturliv. Dette krever større kommunal støtte og bevilgninger. RV vil arbeide for et nytt tverrfaglig sjølstyrt kulturhus, og for et sjølstyrt ungdomshus.
Bolig til alle
RV mener at alle skal kunne disponere en god og rimelig bolig i et godt bomiljø. RV krever rimelige boligløsninger, flere kommunale utleieboliger og lavinnskuddsboliger, spesielt for ungdom og folk med dårlig råd.
Miljø og kollektivtrafikk
RV vil prioritere styrking av kollektivtrafikken og bedre forhold for myke trafikanter foran dyre veier. RV ser buss, trikk og tog som et reelt alternativ til den økende privatbilismen i Trondheim. Ingen utbygging av Nordtangenten! Gratis kollektivtrafikk for alle.
Byen som brant
Trondheim hadde en ulovlig brannordning, men vi vil aldri få svar om bybrannene ellers ville vært unngått. RV krever en ny arkitektkonkurranse for branntomta i Nordre med forutsetninger lagt av bystyret, ikke av tomteeierne.
Brev fra 1. kandidaten til velgerne:
" Kampen for arbeidsplassene på EC Dahls bryggeri og Jernbaneverkstedet på Marienborg viser hvor viktig bystyret er. Politikerne sa klart fra at det ikke var aktuelt å omregulere bryggeriet til bolig, ellers ville det vært mer lønnsomt å legge ned. På Marienborg tillot et knapt flertall i bystyret omregulering både til bolig og ombygging av Midt-Norges mest avanserte verkstedhall til kontor og 160 arbeidsplasser er truet.
Bystyreflertallet har solgt Trondheim E-verk, Trondheim Trafikkselskap, de vil selge Kinoen og et utall kommunale eiendommer. Ufattelige verdier som er bygd opp av Trondheims innbyggere gjennom generasjoner blir fjernet fra politisk styring, omgjort til AS og etter hvert lagt ut for salg. Alle har vi erfart hvordan rå markedstilpasning har ført til katastrofe på strømmarkedet. Posten, Telenor og NSB er forvandlet fra selskap som skulle gi folk best mulig tjenester til lavest mulig pris uavhengig av bosted og lommebok, til å bare tenke på kortsiktig fortjeneste. Vi tror det ikke bare er mulig å stanse privatiseringspolitikken, vi tror det er mulig å snu!
Det viktigste for RV i det politiske arbeidet er å jobbe sammen med folk som rammes og skape engasjement. Jeg vil inn i bystyret for å utfordre makta på saker sammen folk. Vi tror faktisk mye av dette er mulig med en felles front fra fagbevegelse, foreldre- og brukerorganisasjoner med politikere som vet hvor de hører hjemme. Fagbevegelsen har lenge slåss i motvind, nå er det tydelig at det er et stemningsskifte på gang.
Det spesielle med Trondheim er at det er fullt mulig å få et flertall i Trondheim av AP, SV og RV. Både den nye ledelsen i AP og SV har lagt seg på en radikal linje i opposisjon. Men erfaringa er jo at dette fort kan snu når de kommer i posisjon og skal holde seg til de rammer Stortinget vedtar. I en slik situasjon er det svært viktig at RV blir størst mulig innenfor et nytt flertall!
Rød Valgallianse vil:
Unngå at tomtespekulasjon legger ned industriarbeidsplasser
- 10 års karantene for omregulering til bolig når industri nedlegges.
- Omkamp på reguleringsplan for Marienborg.
Stanse all konkurranseutsetting og privatisering og bringe infrastruktur og kommunale tjenester tilbake til folkevalgt styring.
- Bystyret kjøper tilbake Trondheim Energiverk og Trondheim trafikkselskap helt eller delvis.
- Trondheim Renholdsverk, Trondheim Kino, Trondheim Bydrift, Trondheim Byggservice, Trondheim Parkering og Stavne Gård tilbake som kommunale enheter under folkevalgt styring.
- Vaktmestere og renholdere tilbake til den enkelte skole.
- All renovasjon og drift av kommunale sykehjem tilbake til kommunen når nåværende kontrakter går ut
Godt valg!
Arne Byrkjeflot"
Presentasjon av kandidatene
Arne Byrkjeflot 1. kandidat
Arne Byrkjeflot er kjent for sin mangeårige kamp mot nedleggelse av Lilleby Smelteverk, og har fortsatt arbeidet mot nedleggelse og arbeidsledighet som leder av LO i Trondheim. Han har mange år bak seg i Nei til EU, hvor han er aktiv EU-motstander som aldri før! Er i dag vaktbikkje i Trondheim Kommune hvor han leder Kontrollkomiteen og RVs Bystyregruppe.
Ann-Kristin Alseth 2. kandidat
Ann Kristin Alseth (31), er høgskolelærer. Hun har erfaring fra forrige bystyreperiode som RV-representant og leder av kommunens Kontrollkomite. Hun ønsker å jobbe for en bedre skole, for styrking av det sosiale tjenestetilbudet og for en byutvikling som satser på et spennende og nyskapende kulturliv.
Anne Grete Haugan 3. kandidat
Anne Grete Haugan er 23 år og studerer Energi og Miljø på NTNU. Ble politisk interessert under EU kampen i 1994 og har vært engasjert siden, spesielt i energispørsmål og samferdsel. Har arbeidet ved siden av studiene på sykehjem og er opptatt av eldreomsorg med innhold. Har lagt ned mange timer på Studentersamfundet.
Pål Hellesnes 4. kandidat
Pål Hellesnes er 28 år, og er utdannet historiker fra NTNU. Han jobber i Naturvernforbundet i Sør-Trøndelag, og brenner for å skape en by som både kan være et bra sted å jobbe og bo. I bystyret vil han kjempe for kraftig styrking av kollektivtrafikkens og de myke traffikantenes kår.
