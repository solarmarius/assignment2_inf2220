
19.12.02
SV
- Pensjonene må ikke på børs!
SVs pensjonspolitiske utvalg la i dag fram sin innstilling.
- Det viktigste for SV er at folk har et pensjonssystem de kan ha tillit til og som de oppfatter som rettferdig, mener Henriette Westhrin, SVs representant i det regjeringsnedsatte pensjonsutvalget (Johnsen-utvalget).
- Dette handler om hva folk skal leve av når de blir gamle. Det for viktig til å gambles bort på verdens børser. Derfor må pensjonen være et offentlig ansvar, sier Westhrin.
I følge Knut Even Lindsjørn, som har ledet SVs pensjonspolitiske utvalg vil SV også kjempe for et pensjonssystem som er omfordelende.
- Alle må føle at de får igjen for de innbetalingene de gjør. Men folk som har arbeidet hardt for en lav lønn skal vite at pensjonen for det skal være god. Vi må ha et pensjonssystem som omfordeler fra de som har tjent mest til de som har hatt lave inntekter.
SVs utvalg er delt i spørsmålet om pensjoner i framtiden bør fonderes gjennom et eget pensjonsfond basert på oljeinntektene. Flertallet er åpne for fondering, mens et mindretall vil si nei til det. SV vil nå gjennomføre en debatt i partiet på pensjonspolitikk.
