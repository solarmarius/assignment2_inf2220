
Torsdag 19. august 1993
KrF-leder Kjell Magne Bondevik på valgkampåpning i Skien:
UTEN SOLVEIG - INGEN KONTANTSTØTTE
Uten Solveig Sollie i rikspolitikken ville ikke kontantstøtten for småbarnsforeldre har stått på den politiske dagsorden. Det slo partileder Kjell Magne Bondevik fast da Kristelig Folkeparti i Telemark hadde sin valgkampåpning i Skien torsdag.
-Det var Solveig Sollie som reiste denne saken internt i Kristelig Folkeparti foran stortingsvalget i 1989, og målbar den som nestleder i partiet. Da hun ble statsråd i Familiedepartementet høsten 1989 videreførte hun denne saken, og fremmet et forslag om innføring av kontantstøtte i Stortinget. Desverre ble det ikke vedtatt den gang på grunn av Fremskrittspartiets motstand, sa Kjell Magne Bondevik, som la til at siden den gang har også Senterpartiet forlatt ideen, som de støttet da de var med i regjeringen Syse.
-Høyre er derimot blitt en ivrig tilhenger av kontantstøtten, men de har gitt den en utforming som vil ramme barnehageutbyggingen på en meget uheldig måte. Fra KrFs side har vi derfor invitert Høyre til et samarbeid om kontantstøtten. Kan vi finne fram til et felles opplegg, vil det kunne bevege Senterpartiet til å støtte dette. En spørreundersøkelse fra Opinion viser at 62 prosent av Senterpartiets velgere ønsker en kontantstøtteordning, sa Kjell Magne Bondevik i Skien torsdag.
Lik pensjon - fortsatt en KrF-sak
Arbeidet for å få slutt på den urettferdige forskjellsbehandlingen mellom gifte og samboende pensjonister har fremdeles høy prioritet i Kristelig Folkeparti. Jeg kan berolige alle som frykter at vi har "glemt" denne saken: Det har vi ikke. Det sa KrFs leder Kjell Magne Bondevik under Telemark KrFs valgkampåpning i Skien torsdag.
-Til tross for lovende signaler fra statsministeren under valgkampen for to år siden, har Arbeiderpartiet gang på gang gått fra løftene sine i denne saken. Sist skjedde det i forbindelse med behandlingen av Revidert Nasjonalbudsjett i juni, sa Kjell Magne Bondevik.
Han la til at dette er en av de sakene som må avklares dersom det skal bli aktuelt å vurdere å støtte dannelsen av en Kaci-regjering etter valget.
-Hittil har verken Høyre eller Senterpartiet støttet oss nevneverdig i denne saken, sa Kjell Magne Bondevik i Skien torsdag.
