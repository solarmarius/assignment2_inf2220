
fredag 9. august 1996 17:57:11
Venstres Hovedorganisasjon
- Berget må redegjøre om barnevernloven
Stortingsrepresentant og Venstreleder Lars Sponheim krever at familieminister Grete Berget nå kommer til Stortinget for å redegjøre om erfaringene med barnevernloven.
Lars Sponheim setter fram kravet om redegjørelsen i et brev til familieministeren i dag.
-Norge er blitt dømt ved Menneskerettighetsdomstolen i Strasbourg. Nå trenger vi en grundig gjennomgang av loven med særlig vekt på den enkelts rettsvern og barnevernets praksis når det gjelder midlertidig overtakelse av omsorg, sier Lars Sponheim.
Det var i mai 1995 at Stortinget vedtok et forslag fra Venstre der Stortinget ber regjeringen vurdere erfaringene med barnevernloven i form av en redegjørelse med særlig vekt på den enkeltes rettvern og praksis når det gjelder midlertidig overtakelse av omsorg. Bakgrunnen var nettopp Adele Johansen-saken. Statsråd Grete Berget uttrykte da at en slik redegjørelse var lite hensiktsmessig. Forslaget ble likevel vedtatt av Stortinget.
Venstre mener det er et sterkt behov for å vurdere praksis med barnevernloven i lysen av dommen ved Menneskerettighetsdomstolen i Strasbourg, utover den stortingsmeldingen om barnevernet som ble lagt fram i mai i år.
- Selv om loven er endret etter det omstridte barnevernsvedtaket, kan vi ikke være sikre på at den blir praktisert godt nok. Derfor er det på høy tid at statsråden melder sin ankomst til Stortinget og forteller om praksis, sier Lars Sponheim.
Oslo 09.08.96
