
15.06.00
FREMSKRITTSPARTIETS
STORTINGSGRUPPE
Fra stortingsrepresentantene Kenneth Svendsen, Øystein Hedstrøm og Ulf Erik Knudsen
FrP krever kraftigere
lut mot skjemaveldet!
FrP foreslår nå en ny ordning der den enkelte statsråd personlig skal godkjenne ethvert nytt skjema som skal brukes i forhold til næringslivet, og at det skal foretas utredning av nye skjemaers økonomiske konsekvenser for næringslivet (skjemaregnskap).
Torsdag morgen (15.juni) leverte Stortingsrepresentantene Ulf Erik Knudsen, Kenneth Svendsen og Øystein Hedstrøm inn et såkalt dokument 8 forslag i Stortinget. I forslaget tar FrP - representantene til orde for langt kraftigere lut i kampen mot det stadig økende skjemaveldet som hemmer norsk næringsliv.
Skjemaveldet koster norsk næringsliv milliarder. En utredning utført av Sosialøkonomisk Institutt i Oslo på oppdrag fra NHO for noen år siden, anslo kostnadene til rundt 30 milliarder kroner årlig. Norsk Bedriftsforbund har i en fersk undersøkelse beregnet at kostnadene ligger rundt 36 milliarder kroner. De statlige skjemaene som oppgaveregisteret i Brønnøysundregistrene har registrert, påførte bedriftene 7 200 årsverk i fjor, antallet registrerte skjemaer økte fra 628 til 649 (ifølge Næringslivets Ukeavis).
- At man har en slik utvikling i en periode hvor landet hadde en regjering som sa den arbeidet for begrensning av skjemaveldet, viser at det må vies vesentlig mer oppmerksomhet rundt denne problemstillingen, heter det i FrP - forslaget.
- Innsparingspotensialet ved å forenkle og redusere skjemaveldet er betydelig. Noe forenklingsarbeid utføres selvsagt kontinuerlig. Like fullt er det et bestemt inntrykk hos dem som fyller ut skjemaene at omfanget øker. Det ser ut til å være en gryende tverrpolitisk enighet om en generell aktsomhet med å innhente opplysninger der kostnadene er store i forhold til nytten. Dette ser imidlertid ikke ut til å være nok til å begrense skjemaveldet. Andre tiltak må settes i verk, mener FrP.
FrP mener at politisk behandling er påkrevet for å skape den nødvendige oppmerksomhet om de negative følgene skjemaveldet får for verdiskapningen i bedriftene. Partiet foreslår derfor en ordning der den enkelte fagstatsråd skal ansvarliggjøres sterkere og mer direkte enn i dag.
- Vi ønsker at det innføres en ordning der den enkelte statsråd personlig, ved sitt navnetrekk, skal godkjenne ethvert nytt skjema som departementet skal begynne å bruke i forhold til bedriftene. Altså at det på dette punkt i praksis blir et forbud mot å delegere ansvaret til byråkratene i departementene, sier forslagsstillerne.
FrP ønsker en tilsvarende ordning innført i de enkelte statsetatene. Ikke nødvendigvis ved at politikerne kobles inn, men at den enkelte etats øveste leder personlig skal godkjenne skjemaene med sin signatur.
Skjemaregnskap
Partiet foreslår i tillegg at det skal foretas en grundigere økonomisk analyse/utredning av skjemaenes økonomiske konsekvenser for næringslivet. Det bør beregnes et eksakt kronebeløp for innføringen av hvert skjema. På denne måten får man synliggjort hvilke kostnader skjemaet samlet påfører næringslivet, og man bedrer beslutningsgrunnlaget for statsråden som skal ta avgjørelse om skjemaet skal settes i bruk.
I denne situasjonen vi det bli langt tøffere for saksbehandlere og statsråder å gå videre med skjemaet. Det er rimelig å anta at de fleste skjemaer vil få synliggjort en prislapp på minimum flere titalls millioner kroner, mener FrP.
