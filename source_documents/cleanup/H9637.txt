
Stortinget, 8. september 2005
Trond Giske (Ap), Magnar Bergo (SV) og Eli Sollied Øveraas (Sp)
Kulturløftet
I Kulturløftet har Ap, SV og Senterpartiet sagt at 1 pst av statsbudsjettet skal gå til kultur. 1 pst av statsbudsjett utgjør i år ca 6,5 mrd kroner. I våre beregninger har vi lagt til grunn de kulturformål som i dag ligger under Kulturdepartementet på 5,1 mrd samt ca 60 millioner til satsing på norsk kultur i utlandet. Det gir et behov for en økning i friske penger på om lag 1,3 mrd kroner - en sum som er velkjent fra de siste måneders kulturdebatt samt fra vårt nettsted kulturloftet.no.
Ap, SV og Sp står sammen om at 1 pst av statsbudsjettet skal gå til kultur og at det er kulturdelen av Kultur- og kirkedepartementets budsjett (pluss satsingen på norsk kultur i utlandet) som er basis for den opptrappingsplanen vi har skissert gjennom Kulturløftet. Å kun si at Kulturdepartementets budsjett skal utgjøre 1 pst av statsbudsjettet uten samtidig å fylle på med friske penger blir imidlertid meningsløst. Da kunne man oppfylle målet ved å flytte budsjettposter fra andre departementer til kulturdepartementet.
Vårt kulturløft innebærer et løft på 1,3 milliarder kroner, i friske penger, noe som er i tråd med hva vi hele tiden har sagt.
I tillegg vil det være formål på andre departementers budsjett, som kulturminnevern under Miljødepartementet, kunstutdanning under Utdanningsdepartementet osv. som også vil måtte få en økning i årene framover. Disse formålene ligger imidlertid ikke til grunn for vår beregning av basis for opptrapping til 1 pst. De rødgrønne partienes kraftige satsing på kommuneøkonomien vil videre føre til økt rom for satsing på kultur rundt om i landet. Her ligger for eksempel kulturskolene, og en rekke andre viktige kulturtiltak.
Trond Giske
Magnar Bergo
Eli Sollied Øveraas
