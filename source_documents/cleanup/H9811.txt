
Dato: 21. desember 2005
Stortingsrepresentant Tord Lien, (FrP)
- Regjeringen er handlingslammet i rovdyrpolitikken
- Regjeringen må bestemme seg for om den skal prioritere vern av rovdyr eller livskvaliteten for innbyggerne i rovdyrutsatte områder. Ulvesituasjonen langs hele svenskegrensen viser at Soria Moria-erklæringen er altfor uklar på dette, FrPs rovdyrpolitiske talsmann Tord Lien.
Han har nylig bedt om en skriftlig avklaring fra miljøvernminister Helen Bjørnøy.
- Soria Moria-erklæringen inneholder kun generelle vendinger på området. Nå må regjeringen vise hva som er realitetene i rovdyrforliket, sier Lien.
Lien viser til Regjeringens formulering: "Norge skal ha levedyktige bestander av ulv, bjørn, gaupe, jerv og kongeørn, og det skal jobbes aktivt med konfliktdempende tiltak. Bestandstall skal kunne vurderes ut fra effekten på beiting, beitedyr og på livskvaliteten for folk i rovdyrutsatte områder."
- I Elverum opplever mange at det meget høye antallet med ulv i omegnen ødelegger deres livskvalitet. Nå må Regjeringen konkretisere hva Soria Moria-erklæringen innebærer for dem som bor i rovdyrutsatte deler av landet og hva man kan vente seg av initiativ fra miljøvernministerens side, sier Lien
Han fornemmer at det fortsatt er meget store interne spenninger i Regjeringen om temaet.
- Det er bortimot umulig å få til en rovdyrpolitikk som i praksis tilfredsstiller både Senterpartiet og Sosialistisk Venstreparti. Den kampen vinner trolig SV, siden de bestyrer Miljøverndepartementet og dermed skal tolke regjeringserklæringen på dette feltet. Samtidig er det Senterpartiets velgere som sterkest opplever at deres livskvalitet trues nettopp av nærværet fra rovdyr, avslutter Lien.
