
15.06.02
Magnhild Meltveit Kleppa (Sp):
Kommuneøkonomien for 2003 -Ein provokasjon mot folk flest
Det økonomiske opplegget som fleirtalet på Stortinget no legg for kommunesektoren neste år er ein provokasjon overfor folk flest, seier Magnhild Meltveit Kleppa frå Senterpartiet, leiar i Kommunalkomiteen.
Regjeringspartia tek ikkje inn over seg den svært vanskelege økonomiske situasjonen kommunane no står overfor. Fleitalet sitt opplegg vil utan tvil medføre eit langt dårlegare skuletilbod og ei nedprioritering av eldreomsorga ute i kommunane, seier Kleppa, som meiner det er oppsiktsvekkande at stortingsfleirtalet framleis ser totalt bort frå dei dramatiske rapportane som no kjem frå kommunane.
Stortingsfleirtal går medvite inn for å redusere tenestetilbodet til folk. Alle dei som stemte Høgre med von om ein betre skule vil no sjå at slik blir det ikkje, seier Kleppa.
Kommunane har behov for om lag 10 milliardar kroner ekstra i år og neste år. Det aller meste av desse pengane skal gå til å betale ekstra høge pensjonsrekningar. Senterpartiet vil løyve desse pengane. Vi meiner ei slik løyving ikkje vil skape press i økonomien. Pengane går til å dekke ei ekstrautgift, ikkje til auka aktivitet. Dette er etter vårt syn heilt nødvendig, for å sikre ein god og gratis skule og ei meir verdig omsorg, seier Kleppa.
