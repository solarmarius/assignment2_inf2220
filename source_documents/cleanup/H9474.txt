
10.8.2005
FrP
FrP refser NRK
Fremskrittspartiets generalsekretær Geir Mo har skrevet et skarpt klagebrev til NRKs kringkastingssjef John G. Bernander etter at FrPs partiformann Carl I. Hagen ble nektet å kommentere udokumenterte beskyldninger fra NRK-kommentator Kyrre Nakkim i Dagsrevyen 9. august. Les vedlagte brev.
- - - - - - - -
NrK
Kringkastingssjef John G. Bernander
0340 OSLO
Telefaks 23 04 75 75
10.8.2005
MANGEL PÅ TILSVARSRETT I NRK.
I Dagsrevyen i går, 9. august 2005, sier kommentator Kyrre Nakkim følgende;
"Hagen og Bondevik har møtt hverandre i mange år og Bondevik har vel opplevd at han ikke kan stole på Hagen, og at Hagen skifter politikk hele tiden"
Dette er en påstand fra Nakkims side som ikke kan dokumenteres. Tvert i mot kan det dokumenteres at alle avtaler Fremskrittspartiet under Carl I. Hagens ledelse har inngått med Kjell Magne Bondevik og hans regjering er blitt overholdt til punkt og prikke fra Fremskrittspartiet. For øvrig kan det også dokumenteres at dette slettes ikke bestandig har vært tilfelle fra regjeringen Bondeviks side når det gjelder overholdelse av avtaler inngått med Fremskrittspartiet.
Å fremme en slik påstand fra kommentatorplass i NrK - Dagsrevyen gir uttalelsen en særlig tyngde. Nakkim fremstår dermed som både veileder og dommer i hvordan det politiske bildet er, og hvordan ett parti, i dette tilfellet FrP og Carl I. Hagen opptrer. Dette blir særlig grovt ettersom det ikke er lenge siden nytilsatt nyhetsredaktør Gro Holm, gjennom media tilkjennega at hun ønsker et regjeringsskifte.
I "vær varsomplakaten pkt, 4.15 heter det om tilsvarsretten: "De som utsettes for angrep skal snarest mulig får adgang til svar.". Ved henvendelse til nyhetsredaksjonen og redaktør for Dagsrevyen ble Carl I. Hagen i går kveld nektet dette.
NrK fremstår derfor som talerør for et regjeringsskifte, der en misbruker et forslitt kommentatorinstitutt til å fremme feilaktige og udokumenterte påstander.
Nrk bør snarest rette opp dette, og beklage sine udokumenterte påstander om Carl I. Hagen og Fremskrittspartiet i nevnte sending og slutte med denne form for politisk kommentatorvirksomhet-/"veiledning" overfor velgerne i valgkampen.
Dette er ikke en oppgave for en lisensfinansiert allmennkringkaster i en valgkamp.
Med vennlig hilsen
Geir Mo
Generalsekretær FrP,
medlem av Kringkastingsrådet.
