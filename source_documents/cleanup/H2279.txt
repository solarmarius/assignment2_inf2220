
Pressemelding - Mandag 21. juni 1993
Kristelig Folkepartis distriktspolitiske utvalg:
UTVIKLING AV EGENART - ØKT SYSSELSETTING I DISTRIKTENE
-Vi må åpne for en "punktsatsing" overfor regioner som sliter tungt, slik at disse kan få hjelp til å komme over kneika. En massiv virkemiddelbruk i en kortere periode vil kunne gi den vitamininnsprøyting disse områdene trenger. Reduksjoner i arbeids-giveravgiften og investeringsavgiften, og hjelp til nettverksoppbygging er eksempler på aktuelle virkemidler. Når den avtale virkemiddelperioden er over, flyttes punkt-satsningen til et annet område som trenger en ny start. Det sa Kristelig Folkepartis nestleder Jon Lilletun da han presenterte innstillingen fra KrFs distriktspolitiske utvalg på en pressekonferanse i Oslo mandag.
Innstillingen fra utvalget har en rekke forslag til virkemidler. Ett av dem er at det innføres et "bunnfradrag" i arbeidsgiveravgiften, slik at avgiften ikke begynner å løpe før bedriften har passer én million kroner i lønnskostnader. Utvalget peker på at man må ha mot til å si at bygdene har sin egen livskvalitet, og at vi vil ta vare på og videreutvikle den, men ikke gjøre den lik alle tilbud og væremåte i urbane strøk, heter det i innstillingen. Bygdesamfunnene og bymiljøene har ulike kvaliteter og fordeler.
KrF-utvalget ønsker heller at distriktene skal vise vei i en omlegging til en mindre forbruksorientert livsstil, og tar til orde for å utvikle de verdier som distrikts-Norge representerer - spesielt i en tid med store samfunnsøkonomiske og sosialpolitiske utfordringer.
-Det å bo i distrikts-Norge betyr som regel lettere tilgang til naturopplevelser og rekreasjon. Det har også betydd et tettere sosialt nettverk, og mulighet for flere til å ta ansvar og få meningsfylte oppgaver. Dette er verdier distriktene kan miste dersom vi prøver å gjøre bygdene til mini-bysamfunn, heter det i innstillingen.
Utvalget retter også et kritisk søkelys på en del dyre vei- og bruprosjekt. Det framholdes at økt støtte til bedre og billigere fergeforbindelse oftere kunne være et alternativ til bru eller tunnell. Det pekes på at ferger skaper arbeidsplasser, og at en fergetur er et langt bedre trekkplaster overfor turister enn en kjøretur i tunnell. Det kan ha verdi i seg selv at et øysamfunn forblir å være et øysamfunn. Men samtidig har mange slike prosjekter vært helt nødvendige for en fortsatt bosetting og utvikling i distriktene.
Utvalget har tatt for sen en framtidig distriktspolitikk med basis i EØS-avtalen, og hvordan de mener virkemidlene bør brukes. Det er sett på generelle tiltak, infrastruktur, samarbeid for næringsutvikling, bedriftsrettede tiltak, landbruk, reindrift, utdanning og kulturelle og sosiale forhold.
Utvalget har vært lokalisert til trøndelagsregionen, og Jostein Solberg, Steinkjer, har vært leder. De øvrige medlemmer har vært: Per Fuldseth, Stjørdal, Johannes Sandstad, Levanger, Karin Bakklund Bjørkhaug, KrFU og Tora Husan, Rennebu KrFK. Fylkessekretær Annfinn Aandal har vært sekretær. Parlamentarisk leder Kåre Gjønnes og stortingsrepresentant Dag Jostein Fjærvoll har vært konsultative medlemmer.
