
Tirsdag 4. februar 1992
Stortingsrepresentant Kåre Gjønnes i Heidrun-debatten:
SYSSELSETTING OG MILJØ LAR SEG FORENE
Sysselsetting og miljø lar seg forene ved at Stortinget vedtar ilandføring av Heidrun-gassen og bygging av metanolfabrikk på Tjeldbergordden. Dette var konklusjonen på stortingsrepresentant Kåre Gjønnes (KrF, Sør-Trøndelag) sitt innlegg under Heidrun-debatten i Stortinget tirsdag. Gjønnes var særlig opptatt av at gass er en renere energikilde enn olje.
-Det er et paradoks at de som hevder å være mest miljøvennlige, vil injektere gassen tilbake til feltet, samtidig som oljeutvinningen pågår. Det er også et paradoks at de som vil prioritere energiøkonomisering, samtidig går inn for en løsning som vil kunne føre til et energitap på 50 prosent av den reneste energikilden på norsk kontinentalsokkel, sa Kåre Gjønnes i sitt innlegg.
Et tredje paradoks fant han i lokaliseringsdebatten. Selv om miljøhensyn tilsier det motsatte, har flere med sterke miljøargumenter gått inn for en lokalisering i Storvika i stedet for Tjeldbergodden.
Selv med de usikkerhetsfaktorene som ligger i saken når det gjelder lønnsomheten, mente Kåre Gjønnes at det vil være forsvarlig å vedta Tjeldbergodden som ilandføringssted for Heidrun-gassen, og som lokaliseringssted for metanolfabrikken.
