
Torsdag 30. mars
Over 300 nye medlemmer
-De siste ukene har det strømmet på med nye medlemmer til Kristelig Folkeparti. Etter at regjeringen Bondevik stilte sitt kabinettspørsmål for ca. tre uker siden har vi passert 300 nye medlemmer i partiet og det strømmer stadig inn flere, opplyser generalsekretær Inger Helene Venås.
Normalt får KrF ca 2500 innmeldelser i løpet av et helt år. -De som tar kontakt med oss er mennesker i alle aldre. Spesielt mange barn og ungdommer har skrevet brev til partiet og våre tidligere statsråder for å gi sin støtte og sympati.
Det de er mest opptatt av er kampen for miljøet og hvilken verden vi skal gi videre til våre barn. Mange skriver at de håper vi kan danne regjering igjen så raskt som mulig, sier Venås.
Kristelig Folkeparti har nå nærmere 49 000 medlemmer. Det er et høyt tall. Bare to partier kan vise til en større medlemsmasse en Kristelig Folkeparti. Det er Arbeiderpartiet og Høyre. Medlemstallet til KrF har vært noenlunde stabilt de siste fire årene. Til sammenligning har både Høyre og Arbeiderpartiet mistet flere tusen medlemmer i denne perioden.
-Vi er glade for den massive responsen vi har fått allerede før vi setter i gang vår planlagte rekrutteringskampanje, som starter opp senere i april, opplyser en fornøyd generalsekretær.
