
17.12.02
Senterpartiet
Sp om Olje- og energiministerens redegjørelse: Myndighetene må ta ansvar i den vanskelige kraftsituasjonen
Senterpartiet mener det ikke er akseptabelt å la prisen aleine regulere strømforbruket. Det ville bety at de med mest penger kan fortsette å forbruke, mens de med dårlig råd får store problemer. -En slik utvikling kan vi ikke akseptere, sier Senterpartiets medlem i Energi og miljøkomiteen Inger Enger.
Allerede i oktober var det kjent at magasinfyllinga var unormalt lav for årstida, og Senterpartiet leverte da et dokument-8 forslag om minstekrav til magasinfylling for å begrense uheldig eksport. Nå begynner det å bli lenge siden, og det viktigste som har skjedd siden den gang er at nivået i magasinene er blitt enda lavere. Realiteten er dyrere og dyrere strøm, og større og større bekymring for tomme magasiner.
Det er bra at Olje- og energiministeren nå åpner for forsøk med timesmåling av strømforbruket, slik at døgnprisen kan differensieres. Det er dessuten svært aktuelt å gjeninnføre to-pris på strøm, slik at det helt nødvendige forbruket i husholdningene ikke blir for dyrt, men at unødvendig høyt forbruk belegges med en høyere pris. Mange har sagt at det er for vanskelig, men nå har også representanter for kraftnæringa gått ut og sagt at dette er mulig.
Som kortsiktig tiltak trengs ulike former for tilskudd eller billige lån slik at de som har størst problemer med høye elektrisitetsregninger kan få akutt hjelp i en vanskelig situasjon.
Samtidig må det jobbes målretta med å vri energibruken til oppvarming over til andre former for ny fornybar energi, for eksempel varmepumper og biobrensel. Vi er glad for at statsråden i budsjettdebatten fatta interesse for vårt forslag om ei låne- og tilskuddsordning for installasjon av vann- og luftbåren varme måtte oversendes regjeringen for videre arbeid. Det haster med å komme fram til gode ordninger for folk flest.
