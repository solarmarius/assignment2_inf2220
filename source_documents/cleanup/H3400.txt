
Asker, 12. mai 2001
Uttalelse fra KrFs sentralstyre:
Rust opp skolen!
Skolen trenger både en indre og en ytre opprustning. Mange steder er skolelokalene i dårlig forfatning. Kristelig Folkepartis sentralstyre mener det må tas et løft for å ruste opp nedslitte skolelokaler, og for å få bedre læremidler. Dette krever økte investeringer i både skolebygg og læremidler. Skolen må være et sted som inkluderer alle. Kristelig Folkeparti vil derfor fjerne "egenandelene" i skolen, uttaler KrFs sentralstyre.
Kunnskapsformidling er viktig. Men skolens oppgave må være mer enn å få puttet inn mest mulig teoretisk kunnskap i elevens hoder. KrF mener at skolen må ta elevene på alvor som "hele" mennesker. Skolen må gjennom kunnskaper og verdier gi barn og unge selvtillit og respekt for menneskeverdet, og ruste dem for livets utfordringer.
KrF registrerer at statsråd Trond Giske ønsker å gjøre skolefritidsordningen (SFO) obligatorisk, og således innføre heldagsskolen. KrF ønsker et godt SFO-tilbud, men er sterkt kritisk til at Giske ønsker å tvangsinnføre SFO for alle. Denne ordningen må være et frivillig tilbud. Giske tar vekk muligheten fra de foreldrene som ønsker å bruke mer tid sammen med barna.
Et trygt skolemiljø med gode skolelokaler stimulerer barn og unge til bedre læring. Mange steder er skolelokalene i dårlig forfatning. Kristelig Folkeparti mener det må tas et løft for å ruste opp nedslitte skolelokaler, og for å få bedre læremidler. Når hovedtyngden av bygg-investeringene i eldreomsorgen er over, må innsatsen rettes mot skolen! Skolelokalene må stimulere til nye arbeidsformer, og få en utforming som er tilpasset elevenes egenaktivitet, ulike gruppestørrelser, den nye lærerrollen og krav til teknisk utstyr. Spesielt viktig er dette for ungdomsskolene.
Skolebyggene er ikke de eneste som trenger opprusting. Det er også behov for sterkere å fokusere på skolens verdiformidling, slik at den kommuniserer godt med dagens unge og deres utfordringer. KrF lanserer derfor prosjektet "verdier i skolehverdagen". Målet er at hver enkelt skole konkret drøfter hvilke verdier den vil prioritere innenfor skolens formålsparagraf. Dette kan munne ut i en handlingsplan for hvordan dette skjer i skolens hverdag. Rektor, lærere, andre medarbeidere ved skolen, foreldrene og elevene bør delta i slike drøftinger.
