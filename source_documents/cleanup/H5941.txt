
05.06.2002
@-brev fra Jens 5. juni 2002
- Fra det ganske land mottar vi brev og telefoner fra ordførere og lokalpolitikere som protesterer mot pengemangelen i kommunene. Det er ikke noe nytt at lokalpolitikere føler at de har for stramme økonomiske rammer. Det som er nytt er at vi har en kommunalminister som sier at "i noen kommuner kan det bli en reduksjon i velferdstilbudene", skriver Jens Stoltenberg i @-brev fra Jens 5. mai 2002.
Kjære @-brevvenn
Fra det ganske land mottar vi brev og telefoner fra ordførere og lokalpolitikere som protesterer mot pengemangelen i kommunene. Det er ikke noe nytt at lokalpolitikere føler at de har for stramme økonomiske rammer. Det som er nytt er at vi har en kommunalminister som sier at "i noen kommuner kan det bli en reduksjon i velferdstilbudene" (NTB 15.5.02). Regjeringen skriver også i Revidert nasjonalbudsjett 2002: "Innenfor de inntektsrammer som fastsettes av Stortinget, innebærer dette at kommunene enten må effektivisere driften eller redusere aktivitetsnivået". Vi har altså en regjering som strammer til i kommuneøkonomien og som legger opp til at det blir kutt i kommunenes velferdstilbud til neste år. Arbeiderparti-regjeringen la opp til en betydelig høyere vekst i kommuneøkonomien i 2001 og 2002 enn det Bondevik foreslår for 2003.
På tirsdag ble det enighet mellom regjeringspartiene og Frp om Revidert nasjonalbudsjett 2002. I budsjettforliket er det ikke mer penger til kommunene i år, selv om behovet er stort. Hva vil pengemangelen i kommunene bety for folk flest? Det vil bety dårligere skoletilbud til barna, dyrere skolefritidsordning, manglende barnehageutbygging og dårligere eldreomsorg. Bondevik-regjeringen vil ha ansvaret for denne utviklingen. Det var nok ikke dette folk flest ventet seg etter løftene som ble gitt i valgkampen i fjor høst.
Bondevik-regjeringen vil få store problemer med å bygge ut velferdstilbudene, samtidig som den skal gi over 30 milliarder i skatte- og avgiftslettelser. I lengden går det ikke å øke statens utgifter og samtidig redusere statens inntekter. Fjerning av utbytteskatten, nedtrapping av formuesskatten og fjerning av toppskatten også for de med høye inntekter vil gi skattelettelser i milliardklassen til de som har mest fra før. Da blir det mindre penger til kommunale skoler, til kommunal eldreomsorg, til flere og billigere barnehager og til andre velferdsoppgaver. I tillegg sliter norsk eksportindustri med høy kronekurs og høy rente. Jeg er redd for at norsk industri vil komme til å oppleve enda vanskeligere tider hvis ikke noe snart blir gjort. Jeg mener at Bondevik-regjeringens forslag i Revidert nasjonalbudsjett ikke bidrar til å bedre situasjonen. Arbeiderpartiet vil i vårt alternativ komme med forslag som kan styrke industrien og nyskapingen.
Vennlig hilsen
Jens Stoltenberg
