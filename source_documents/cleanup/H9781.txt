
Dato: 6. desember 2005
Stortingsrepresentant Per Sandberg (FrP)
- Vil SV åpne for radioovervåkning av asylsøkere?
- Når Sv vil radiomerke norske voldsmenn bør de også være åpne for å overvåke kriminelle asylsøkere på samme måte. Det er jo ikke verre å radiomerke en kriminell asylsøker enn en norsk voldsmann, sier FrPs Per Sandberg.
SVs justispolitiske talsmann Olav Gunnar Ballo åpner i dag for at voldsmenn kan merkes elektronisk for å unngå at de oppsøker eller truer potensielle ofre. - Når han åpner for et slikt system er det ingen prinsipielle hindre for at han også åpner for å kontrollere kriminelle asylsøkere på samme måte, sier Sandberg.
Sandberg har tidligere foreslått å innføre elektronisk overvåkning av kriminelle asylsøkere som skal sendes ut av landet. - Dette forslaget ble avvist konsekvent av samtlige partier. Men nå ser det altså ut til at SV vil ha det samme systemet brukt på norske voldsmenn. Da kan jeg ikke skjønne annet enn at Ballo også må være åpen for overvåke kriminelle asylsøkere på samme måte.
- Dette handler i bunn og grunn om innbyggernes sikkerhet. Vi har et stort problem med illegale innvandrere som forsvinner fra asylmottakene og som bare kan livnære seg av kriminalitet. Dette problemet er ikke noe mindre enn at kvinner blir utsatt for vold og trusler fra norske menn.
