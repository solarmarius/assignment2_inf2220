
Stortinget, 04.10.1999
FREMSKRITTSPARTIETS
STORTINGSGRUPPE
Fra stortingsrepresentant Anders Anundsen
Retningsløst budsjett !
Anders Anundsen fra Larvik er de neste to ukene både medlem av Larvik kommunestyre, Vestfold fylkesting og Det norske Storting. Som medlem av Stortinget sitter han i Finanskomiteen og er lite overrasket over sentrumsregjeringens slappe budsjett.
- Dette er et retningsløst budsjett som ikke bidrar til å løse noen av de utfordringene Norge står ovenfor. Det er en videreføring av dagens status, og kan ikke tolkes som noen samarbeidsinvitt verken til Fremskrittspartiet eller Arbeiderpartiet, mener Anundsen.
- Det er trist at Regjeringen foreslår skatte- og avgiftsskjerpelser i størrelsesordenen 2,9 mrd. kroner, samtidig som de ikke satser på eldreomsorg, helse eller bekjempelse av kriminalitet.
- For Kommune-Norges vedkommende er det verdt å merke seg at regjeringen foreslår en vesentlig reduksjon av det kommunale skatteøre og begrenser med det virkningen av økt skatteinngang, noe som medfører en ytterligere reduksjon kommunens frie inntekter, fortsetter Anundsen.
- Den eneste konklusjon det er mulig å trekke utfra dette budsjettet er at det blir en interessant budsjetthøst.
