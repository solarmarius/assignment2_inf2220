
Onsdag 14. april 1993
Stortingsrepresentant Solveig Sollie:
"RELIGIØSE" VURDERINGER ÅPNER FOR VILKÅRLIGHET
Det vil åpne for den mest tilfeldige vilkårlighet dersom Barne- og Familiedeparte-mentet lar religion være ett av kriteriene de lokale barnevernsmyndighetene skal bruke ved godkjenning av fosterhjem. Det må være fosterhjemmets totale omsorgs-evne som teller. Det sier stortingsrepresentant Solveig Sollie (KrF, Telemark).
Solveig Sollie og hennes mann har selv vært fosterforeldre tidligere, og har også adoptert et barn. Hun sier hun er rystet over at departementet vil overlate til de lokale barneverns-myndighetene å vurdere hva slags trosretninger som skal være "akseptable" for at man skal bli godkjent som fosterhjem.
-At en familie tilhører en marginal trosretning, sier ingenting om familiens omsorgsevne, sier hun.
Byråsjef Tone G. Smith i Barne- og Familiedepartementet nevner spesielt hensynet til muslimske barn i et intervju med Vårt Land onsdag.
-Hva med barn av human-etikere, ateister eller fra New Age-retninger? Det sier seg selv at man vil komme helt ut å kjøre dersom det skal tas slike hensyn, sier Solveig Sollie. -Jeg har ellers inntrykk av at det er vanskelig nok å skaffe fosterfamilier som det er, om man ikke skal legge inn ekstra vanskeligheter.
Solveig Sollie legger ikke skjul på at hun tror et slikt signal fra departementet vil kunne bli brukt av nidkjære barnevernsmedarbeidere som "lukter kristenmannsblod".
-Det var en slik sak i Drammen for en tid siden, og det kan lett komme flere. Jeg tror ikke barnas behov ivaretas på en god måte ved hjelp av slike regler, sier Solveig Sollie.
