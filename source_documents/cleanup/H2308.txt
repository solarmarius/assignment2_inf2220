
Tirsdag 23. november 1993
Familiepolitisk talskvinne Solveig Sollie (KrF):
FAMILIEVERN - GOD SAMFUNNSØKONOMI
-Det er god samfunnsøkonomi å satse på forebyggende familievern. Jeg er derfor glad for at flertallet i Familie-, Kultur- og Administrasjonskomiteen har satt av 1,5 millioner kroner til "ekteskapskurs" i regi av organisasjoner, menigheter og andre frivillige. Det sier stortingsrepresentant Solveig Sollie (KrF, Telemark). Hun er nestleder i komiteen, som avga innstilling til statsbudsjettet tirsdag morgen.
-Komitéflertallet av Arbeiderpartiet, Senterpartiet og Kristelig Folkeparti peker i en merknad på at konsekvensene ved samlivsbrudd ofte representerer personlige, såvel som samfunnsmessige tragedier, og store utgifter for det offentlige. Bevilgningen på 1,5 millioner er en helt ny post på Barne- og Familiedepartementets budsjett.
-En bevilgning som denne representerer derfor en investering i fremtiden og i velværet til både barn og voksne, sier Solveig Sollie.
-KrF ønsker å fremme en familiepolitikk som verner om om ekteskapet i alle slags livfaser og situasjoner. Det sterke presset som mange familier lever under, både sosialt og økonomisk, gjør at behovet for hjelpetiltak er stort. Det er bedre å investere i forebyggende arbeid, enn å måtte bruke midler til reperasjonene når ting er gått i stykker, sier Solveig Sollie.
-Jeg er glad for at det nå er blitt midler også på statsbudsjettet til kurs i forebyggende familievern, sier Solveig Sollie.
