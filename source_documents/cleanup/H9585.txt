
Dato: 29. august 2005
Stortingsrepresentant Siv Jensen (FrP)
Krever tiltak mot kjønnslemlestelse
- Fremskrittspartiet forventer at det blir iverksatt kraftigere lut i kampen mot kjønnslemlestelse. I Danmark og Storbritannia forventer man at 50 prosent av jentene fra risikoland omskjæres. Det er ingen grunn til å tro at antallet er lavere i Norge, sier Siv Jensen.
Kjønnslemlestelse er en barbarisk skikk som forekommer i en del afrikanske land. Ifølge Verdens Helseorganisasjon lemlestes for eksempel 100 prosent av alle jenter i Somalia. Til sammen bor det per 1. januar i Norge 6000 jenter med opprinnelse fra høyrisikoland, land der over 80 prosent av kvinnene lemlestes.
- Nå må flere enn Fremskrittspartiet våkne. Vi er lei av at det bare skal være dialog som skal løse alle utfordringer i integreringspolitikken. Når flere tusen jenter i Norge er i faresonen for å bli kjønnslemlestet trengs det mer enn dialog og tomme løfter fra innvandrermiljøene og norske politikere, sier en opprørt Siv Jensen.
OK-prosjektet som norske myndigheter mente ville forebygge kjønnslemlestelse i Norge har ikke registrert at en eneste jente har blitt kjønnslemlestet etter innvandring til Norge. Samtidig har kommunaldepartementet anslått at 1000 jenter er i faresonen i Norge.
- Regjeringen og de andre partiene er naive. Vi krever handling gjennom obligatorisk helsekontroll av alle jenter og unge kvinner som befinner seg i risikogruppene for kjønnslemlestelse. Dette er et forslag vi har fremmet i Stortinget men der vi dessverre ble stående alene. Ofrene for de andre partienes naivitet er unge forsvarsløse jenter som er kjønnslemlestet, eller som nå er i faresonen for å bli kjønnslemlestet. Vi vil ta opp igjen forslaget når Stortinget trer sammen, avslutter Siv Jensen.
