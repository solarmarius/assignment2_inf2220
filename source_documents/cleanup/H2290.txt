
Fredag 22. januar 1993
Stortingsrepresentant Odd Holten (KrF):
KOMMUNENE MÅ FÅ ANSVARET FOR ALKOHOLBEVILLINGENE I BEFALSMESSENE
-Det er positivt at sosialminister Grete Knudsen har tatt affære overfor den ulovlige alkoholserveringen som har foregått i Forsvarets befalsmesser gjennom mer enn 60 år. Hun bør imidlertid ikke etablere nye særordninger for disse messene, men under-legge dem de samme bestemmelsene som andre serveringssteder som ønsker skjenke-rett. Det sier stortingsrepresentant Odd Holten (KrF, Østfold).
Odd Holten rettet søkelyset mot den ulovlige serveringen av alkohol i Forsvarets befalsmesser allerede i 1991, og utfordret forsvarsminister Johan Jørgen Holst til å gjøre noe med dette. Det ønsket ikke statsråden å gjøre, og det skjedde ikke mer med saken før Grete Knutsen ble sosialminister høsten 1992.
Nå er spørsmålet om alkoholservering i Forsvarets befalsmesser i ferd med å komme i ryddige og ordnede former. Sosialministeren går inn for at staten skal være den som gir tillatelse til alkoholservering i befalsmessene, slik ordningen også er for turisthoteller.
-Jeg ser ingen grunn til at Forsvarets befalsmesser skal særbehandles i forhold til andre serveringssteder, og mener det må være kommunene som gir slike løyver. Dette er det rimeligste også med tanke på at det er kommunene som får arbeidet med å kontrollere at reglene for alkoholservering blir overholdt, sier Odd Holten, som også minner om at regjeringen nylig har endret ordningen for turisthotellene med statlige skjenkebevillinger, slik at det er den kommunen som har kontrollansvaret som også får inntekten fra avgiften som bevillingshaveren betaler.
