
Oslo, 13/05 - 02
KrFU-lederen vil ha bedre sex-moral
En ny undersøkelse viser at nordmenn er dårligst i Europa til å beskytte seg når de har tilfeldig sex. KrFU-leder David Hansen etterlyser en klarere moral i seksualundervisningen i skolen.
- Seksualundervisningen skal ikke være verdinøytral. I et kommersialisert og sexfiksert samfunn må undervisningen i skolen ha en klar verdiforankring. Fakta må gå hånd i hånd med klare holdninger og tydelige grenser, både når det gjelder bruk av prevensjon men også når det gjelder respekt for den enkeltes seksualitet, sier Hansen og viser til en NOVA-rapport hvor det kommer fram at 30 prosent av tenåringsjenter i Oslo har blitt utsatt for overgrepslignende sexpress fra jevnaldrende. - Sexfikseringen i samfunnet må ikke bli en unnskyldning for å ikke behandle temaet på en seriøs måte. Her må skolen formidle en tydelig moral. Det er ikke greit å klå på en jente bare fordi hun har fått pupper, sier Hansen.
Dropper kondom
Svært mange norske ungdommer dropper kondom når de har sex. Tall fra RFSU viser dessuten at spredningen av seksuelt overførbare sykdommer øker. I tillegg til å formidle en tydelig moral, mener Hansen at skolehelsetjenesten må bli mer synlig, at kondomer må gjøres lettere tilgjengelig og at undervisningen i skolen ikke bare må fokusere på kondomer som et middel for å unngå uønskede graviditeter, men også som en nødvendighet for å unngå seksuelt overførbare sykdommer.
- Flertallet av ungdom bruker ikke prevensjonsmiddel når de debuterer seksuelt og prevensjonen som blir brukt er ofte en type som beskytter mot graviditet, men ikke mot sykdommer, sier Hansen.
Bedre tilpasset sex-undervisning
Hansen vil også at seksualundervisningen i skolen skal tilpasses bedre de ulike aldersgruppene. - I dag dreier den seg stort sett om teknisk kunnskap, og alle aldersgrupper får stort sett den samme undervisningen. Ulike aldersgrupper har ulik seksualitet, og da er det viktig at undervisningen tilpasses dette, sier han. Han ser på skolen som spesielt viktig i denne sammenhengen, men ønsker at også andre aktører kommer tydeligere på banen.
- Jeg vil understreke foreldrenes ansvar på dette området, men alle arenaer hvor ungdom samles er viktig. Spesielt idrettslag og andre frivillige organisasjoner bør være mer bevisst på dette, sier han. - Her har vår egen helseminister et ansvar. KrFU krever at det tas grep for en bedre og mer moralsk seksualopplysning rettet mot ungdom direkte, mot foreldre og mot ledere for ulike ungdomsaktiviteter, avslutter KrFU-lederen.
