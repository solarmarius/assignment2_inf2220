
Stortinget, 6. oktober 2004
Morten Lund, finanspolitisk talsmann, Sp
Foss' siste statsbudsjett: En usosial sorti
- Foss øker prisen på mat, strøm og skatt på sykdom for å finansiere skattelettelser til dem som har mest fra før, sier Morten Lund, finanspolitisk talsmann for Senterpartiet.
Regjeringens statsbudsjett vil øke folks utgifter til mat med 600 millioner kroner. Strømkostnadene øker med 1 milliard. Egenandelene - skatt på sykdom - økes med 1,2 milliarder kroner. Pendlere for verre vilkår; en skatteskjerpelse på 620 millioner kroner.
- Regjeringen øker dermed skattene for vanlige folk og på vanlig forbruk med 3,4 milliarder for å finansiere like store og nye skattelettelser. Dette er Høyres valgkampbudsjett; ja til skeivere fordeling, nei til mer rettferdighet. Senterpartiet verken vil eller kan støtte slike usosiale forslag, sier Lund.
Minusoppgjør for unge og eldre
Regjeringen øker overføringene til kommunene med 2,75 milliarder kroner.
- Men fakta har makta: Dette bare nuller ut kommunal skattesvikt og underdekning av momsreformen. Regjeringens kommuneopplegg vil medføre enda trangere kommuneøkonomi i 2005 enn i 2004. Resultatet blir dårligere tilbud til barna i skolen og svekket omsorg for våre eldre og syke. Det er tydelig at Regjeringen har bestemt seg for å oppfylle Bibelens liknelse om "de syv magre år" for innbyggernes velferd, sier Lund.
Bare demografiske endringer - flere skoleunger og eldre - medfører 1,5 milliarder i økte utgifter for kommunene årlig.
- Senterpartiet vil øke overføringene til kommunene med 3,5 milliarder mer enn Regjeringen for å trygge den lokale velferden, bedre skole og verdig omsorg, og for å gi kommunene mer reelt lokalt selvstyre.
Mindre forskning og utvikling i distrikts-Norge
Regjeringen kutter, ja, fjerner, løyvingene til distriktsrettet forskning og utvikling med over 350 millioner kroner.
- Norge trenger og fortjener en ny politisk kurs: Mer målrettet finans- og næringspolitikk for å skape flere arbeidsplasser og ny næringsutvikling i hele Norge. Lav rente er bra for aktiviteten på kjøpesentrene, men er ikke egnet til en målrettet næringspolitikk som tar hele landet i bruk. Til dét trengs en langt mer offensiv satsing på entreprenørskap og næringer der vi har naturlige fordeler, mener Lund.
Samferdselsbudsjett for mindre ferdsel
Regjeringen tar til orde for å øke veiinvesteringene minimalt.
- Næringslivet er avhengig av moderne og storstilt satsing på infrastruktur for å trygge og skape arbeidsplasser. Spesielt i distriktene er lave transportkostnader og lett adgang til markedene avgjørende. Det hjelper ikke med en liten økning på hovedfartsårene, når det igjen er riksveiene som taper. For øvrige riksveier er det i forhold til handlingsprogrammet for 2002-2005 bare en oppfølgingsgrad på 80 %. Senterpartiet vil bruke 1 milliard til ny veibygging og rassikring.
