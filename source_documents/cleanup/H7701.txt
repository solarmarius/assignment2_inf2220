
Fylkesprogram 2003 - 2007
HEDMARK SOSIALISTISK VENSTREPARTI
Likeverdige muligheter
Hedmark SV - garantisten for likeverdige muligheter
Hedmark har store naturområder, mye stillhet og et rikt kulturlandskap. Dette er verdifulle ressurser som vil bli stadig mer etterspurt både nasjonalt og internasjonalt.
Dette er også et landskap som gjør at Hedmark har store avstander og få "kraftsentra". Vi opplever en sterk sentralisering og fraflytting. Det blir viktig med tette bånd mellom kommunene i Hedmark og mellom kommunene og fylkeskommunen for å utvikle sterkere region- og kommunesentra. Vi må forsterke sammenhengen mellom et spennende næringsliv, et rikt kulturliv og utviklingsmulighetene for de unge. Hedmark har bruk for å utvikle mer urbane miljøer.
Folkestyre
I dag er mye av makten i samfunnet samlet hos mennesker som ikke er valgt av folket. Også i lokalpolitikken ser vi at det politiske flertallet stadig oftere overfører makt fra demokratisk valgte organ til markedet og til fora som ikke er under demokratisk kontroll.
Det er de demokratiske institusjonene som skal vekte de ulike interessene mot hverandre og foreta de vanskelige prioriteringene. Et levende folkestyre med aktive deltakere i politiske valgte organ er det beste forsvar for en rettferdig fordelingspolitikk, tuftet på solidaritet og fellesskap.
Hedmark SV vil at folk skal være aktive deltakere i demokratiet, ikke passive mottakere og kunder i et marked. Hedmark SV skal være en garantist for likeverd og rettferdighet.
Fylkeskommunens oppgaver / Regional utvikling
SV vil ha tre demokratisk valgte forvaltningsnivå. Antallet og størrelsen på fylkene eller regionene må vurderes ut fra et ønske om at folk skal ha gode sjanser til å påvirke de avgjørelser som vedgår den enkelte.
For å slippe unødvendig dobbeltarbeid og hindre at enkeltmennesket "faller mellom to stoler" i møte med det offentlige, må det gjennomføres en omfattende samordning av lokale og regionale institusjoner og tilsvarende kommunale og fylkeskommunale.
Fylkeskommunens fremste oppgave er folkevalgt styring med et helhetlig perspektiv på utviklingen av Hedmark. De videregående skolene er vårt viktigste redskap for regional utvikling. Kvinne-universitet og Høgskolen i Hedmark med mål om et Innlandsuniversitet, er institusjoner vi må samarbeide aktivt med for å gi både individet og næringslivet et løft. Hedmark SV vil arbeide for folkevalgt innflytelse også i andre statlige virksomheter.
Kommuneøkonomi
De siste års utvikling har vist at overføringene til kommunene er omvendt proporsjonal av folks krav til offentlig sektor. Stat og kommune driver et svarteperspill hvor alle parter taper troverdighet og tillit.
Hedmark SV vil arbeide med å desentralisere makt og myndighet fra staten, og motarbeide den statlige
sentraliseringspolitikken. Mer ansvar og flere oppgaver må tillegges kommunen og fylkeskommunen. Velgerne må føle nærhet til de som fatter beslutninger.
I tillegg til desentralisert myndighet, ansvar og oppgaver og nærhet til beslutningsprosesser, er en sunn kommuneøkonomi av avgjørende betydning. I motsetning til flere av de andre partiene på Stortinget, snakker SV med en stemme i denne saken. SV har i flere år fremmet forslag om styrking av kommuneøkonomien, men utfra at fellesskapets ressurser ikke er ubegrenset. Politikk er å prioritere. Noen taper på vår politikk, men de fleste vinner.
Privatisering / konkurranseutsetting
SVs ideologi bygger på at velferdsgoder er et offentlig ansvar. Hedmark SV er tilhenger av omstilling innen offentlig sektor når målet er bedre tjenester og bedre service for innbyggerne. Vi ønsker en åpen og enkel forvaltning som sikrer innbyggernes rettssikkerhet. Det er fullt mulig å bedre kvaliteten uten å true de ansatte med privatisering og konkurranseutsetting. Erfaringer viser at det er mer å hente på å samarbeide med de ansatte enn å privatisere.
Privatisering og konkurranseutsetting betyr også mer byråkrati, fordi det må bygges opp tilsynsordninger for helt nye områder og fordi stadig nye anbudsrunder medfører mye merarbeid.
Hedmark SV ønsker nytenking og fornyelse, med fortsatt offentlig drift av velferdstjenester. SVs svar er en effektivisering som gir mer til fellesskapet.
Et rikt frivillig organisasjonsliv
Frivillig arbeid bærer lokalsamfunnet og bidrar til gode levekår. Frivillige organisasjoner er også sentrale møteplasser for kulturelt mangfold og samhandling mellom nordmenn og innvandrere.
Idretten har befestet sin stilling som den største frivillige organisering i Hedmark. For mange barn og unge har idrettslaget en funksjon langt utover det å være leverandør av fysisk aktivitet. Det er en møteplass for sosial trening og fellesskap, hvor man kan utvikle både kropp og sjel.
I en tid preget av sterke endringer er det viktig at alle kan finne tilhørighet gjennom et mangfoldig organisasjonsliv. Hedmark SV vil bidra til at organisasjoner med sammenfallende interesser styrker hverandre gjennom bedre ressursutnytting og gjensidighet.
Hedmark SV prioriterer:
 Velferd - ikke veldedighet
 Rettferdighet - ikke tilfeldighet
 Omfordeling - ikke utdeling
 Utvikling - ikke avvikling
Utdanning
Sats på skolen
Opplæring og utdanning er avgjørende for å gi det enkelte menneske trygghet og frihet. Hedmark fylke trenger en befolkning med slik trygghet.
Det stilles store krav til politikerne i fylkestinget for at alle elever i Hedmark skal få sitt studieønske innfridd, og så nært sitt hjemsted som mulig. SV vil arbeide for at de videregående skolene utvikler seg videre i samarbeid med hverandre, sine vertskommuner, andre fylker og arbeidslivet og deres organisasjoner.
På denne måten gir vi økt tilgang til kunnskap og kompetanse for både unge og voksne.
Hedmark fylkeskommune har i samarbeid med Eidsiva Energi og andre samarbeidspartnere sørget for at alle videregående skoler i fylket har fått bredbåndstilknytning. Hedmark SV vil bidra til at hele Hedmark får glede av dette viktige redskapet.
Kunnskap er makt. Derfor må kunnskap være tilgjengelig. SV vil sørge for at denne kunnskapen bygges opp i samspill med forsknings- og utdanningsinstitusjoner, arbeidslivet og folks hverdag. Hedmark og Innlandet trenger mer forskning og utvikling (FOU) samt en styrket rett til etterutdanning for voksne.
Hedmark SV vil arbeide for å:
 hindre privatisering ved å prioritere ressursene slik at den offentlige skolen får utvikle seg
 aktivt fremme elevmedvirkning og demokrati og likestilling i skolen, f.eks. elevråd, elevorganisasjoner, lærlingeforum, ungdommens fylkesting/kommunestyrer
 opprettholde nærhet til skolene slik at innbyggerne gis god tilgang på opplæring/utdanning
 videreføre/gjennomføre skoleprosjekter som pågår i Kongsvinger, Hamar, Solør og Midt-Østerdalen
 styrke den videregående skolen faglig, pedagogisk og kulturelt
 gi Hedmark fylkeskommune som skoleeier en mer bevisst holdning til sitt lederskap
 styrke forskning- og utviklingsarbeidet i Hedmark
 realisere Innlandsuniversitetet som et ledd i et større kompetanseløft for Innlandet
 delta i utviklingen av nye fagplaner ut fra lokale behov
 delta i internasjonale forsknings- og fagnettverk
 få til en ordning som gir økonomi til livsopphold under utdanning for voksne (kompetansereformen)
 videreutvikle prosjektet Ungt entreprenørskap og elev-/ungdomsbedriftene ved de videregående skolene
 styrke samarbeidet mellom kommunene og fylkeskommunen for å bedre overgangen fra grunnskole til videregående opplæring
Næringsutvikling
Slipp ideene løs!
Medbakgrunn i allsidig og målrettet satsing på kultur og kompetanseoppbygging, har Hedmark gode forutsetninger for å utvikle et variert, ungdommelig og framtidsrettet næringsliv.
Prosjektet Ungt entreprenørskap og elev-/ungdomsbedrifter i den videregående skolen viser at vår ungdom er både kreativ og nyskapende.
Hedmark har kompetanse-bedrifter som er vel verdt å satse videre på, men også kompetanse-miljøer som bedriftene må bli mer bevisst på å bruke.
Landbruket i Hedmark sitter på store verdier og ressurser. For noen kommuner i fylket representerer jordbruket opp mot 30 prosent av næringsgrunnlaget. Fylkestinget må delta aktivt for å utvikle landbruket og landbrukets ressurser innen kompetanse-, kvalitets-og produktutvikling.
Folk som bosetter seg på bygdene fordi de har lyst gir verdifulle ringvirkninger til hele lokalsamfunnet. Folk skaper aktivitet - aktivitet skaper arbeidsplasser og grobunn for frivillig arbeid i et fellesskap.
Hedmark har nok bioenergiressurser til å gi miljøvennlig energi til hele landet. Hver TWh varme fra fyringsolje som erstattes med biobrensel, skaper mellom 100 og 500 nye arbeidsplasser avhengig av hvilken teknologi som velges.
Hedmark fylkeskommune har betydelige eierinteresser i kraftselskapene Eidsiva og HEAS. Fylkestinget må bruke verdien av dette eierskapet aktivt for å utvikle Hedmark.
En viktig forutsetning for næringslivet er et forenklet og godt virkemiddelapparat. SV mener at SND skal være operatør for bedriftsrettede virkemidler, også fordi det er viktig å beholde den kompetansen SND besitter utover landet.
Bortfall av differensiert arbeidsgiver- avgift koster Hedmarks nærings- og arbeidsliv (offentlig sektor inkludert) nær 300 millioner kroner i året. Hedmark SV vil sammen med SV på Stortinget arbeide for løsninger som letter denne ekstra beskatningen på bedriftene.
Hedmark SV vil arbeide for å:
 støtte opp om prosjekter med hovedfokus på kulturbasert næringsliv/ opplevelsesindustri
 samordne og videreutvikle kompetansen som finnes i bedriftene
 gi små- og mellomstore bedrifter mulighet til kompetanse, produktutvikling og nettverks-bygging
 gi landbruket utviklingsmuligheter gjennom utdanning og i samspill med nærmiljøet og markedet
 gjennomføre Innlandets Kompetansesenter for Landbruk, basert på satsing innen bioteknologi og økologisk landbruk
 øke tilskudd og støtteordninger som skaper nye arbeidsplasser og miljøbevisste forbrukere gjennom en kraftig satsing på bioenergi
 samordne og forenkle støtteordningene til næringslivet
Samferdsel
Toget er veien
Et godt kollektivtilbud innen Hedmark, og mellom ulike deler av fylket og Oslo og Trondheim, er god miljø- og distriktspolitikk. Dette representerer også en livskvalitet som ikke minst kvinner og ungdom verdsetter.
Hedmark SV vil bruke sin posisjon til å bedre tilbudet, både på kvalitet og reisetid. Kollektivtilbudet må tilrettelegges og nye investeringer må være tilgjengelige for å ivareta funksjonshemmedes rettigheter til deltakelse.
På strekninger der jernbanen konkurrerer med veien vil Hedmark SV prioritere persontogtilbudet framfor ekspressbusser.
Dobbeltspor fra Oslo til Hamar er fortsatt et sterkt ønske fra Hedmark SV.
Tilsvarende 40.000 vogntoglass tømmer og flis transporteres i dag på Røros- og Solørbanen. Verken skogbruket eller samfunnet har råd til å legge ned disse banene!
70% av godstransporten på vei fra Trondheim til Oslo går på riksveg 3 gjennom Østerdalen. Hedmark SV mener det er samfunnsøkonomisk lønnsomt å overføre en stor andel av godstransporten til jernbanen.
Det er likevel veien som danner grunnlag for bosetting og næringsutvikling i Hedmark. Ingen andre fylker har så spredt bosetting. Dette gjør at bilen er en nødvendig og vesentlig del av vår kultur og identitet.
Hedmark har godt utviklede veiforbindelser både nordover, sørover og østover, men verken riksveier eller fylkesveier er tilpasset dagens trafikkbelastning.
Halvparten av trafikkulykkene i Hedmark og Oppland skjer i forbindelse med fritidsreiser i helga. En stor andel av de drepte og hardt skadde er ikke bosatt i fylket.
Bredbånd er en ny form for infrastruktur og kommunikasjon.
Alle videregående skoler i Hedmark har nå bredbåndtilknytning. Hedmark fylkeskommune har sørget for en stor grad av offentlig eierskap til denne infrastrukturen. Det blir viktig i framtida at denne tilknytningen kommer flest mulig av Hedmarks innbyggere til gode.
Hedmark SV vil arbeide for å:
 få fortgang i arbeidet med E6, RV2, RV20 og RV25
 samarbeide med bl a Sør-Trøndelag for bevilgninger til opprusting av RV3
 fortsette samarbeidet med Statens Vegvesen, politiet og andre aktører for et tydelig fokus på trafikksikkerhetsarbeid, særlig rettet mot barn og unge
 videreutvikle et godt tilbud til de reisende på Rørosbanen og Kongsvingerbanen
 øke godstransporten på Røros- og Solørbanen
 gi Hedmark Trafikk vilkår til å utvikle et godt og samordnet kollektivtilbud innen Hedmark og mot nabofylkene og Sverige
 styrke funksjonshemmedes rett til transport og deltakelse
 gjennom partnerskap utvikle muligheter for å benytte bredbåndtilknytningen i hele Hedmark
Kultur
En framtidsrettet kulturpolitikk - deltakelse og opplevelse!
Vi og miljøet vårt er kultur. Som vi utvikler kulturen, utvikler kulturen oss. Å bevare og å skape fører til økt forståelse og toleranse, utfordrer vår kreativitet og inviterer til deltakelse. Slik fungerer kulturen som lim i samfunnet.
Deltakelse i kulturaktiviteter bidrar til å utvikle identitet og til å skape samhørighet og felleskap. Kunstuttrykk og kulturaktiviteter er viktige brobyggere mellom nasjoner og folk, på tvers av faktorer som ellers skiller. Derfor må kulturlivet gis gode utviklingsmuligheter.
Stadig større deler av samfunnslivet preges av markedsstyring. Kulturen er og skal være allemannseie. Derfor er det en viktig samfunnsoppgave å tilrettelegge for og å gjøre kulturaktiviteter tilgjengelige.
Kultur kjenner ikke kommunegrenser, og mange viktige kulturelle oppgaver
og institusjoner er for omfattende for en enkelt kommune. Fylkeskommunen er derfor en viktig regional aktør og tilrettelegger. SV vil sikre Hedmarks befolkning tilgjengelighet gjennom god fysisk tilrettelegging, rimelige priser og fleksible åpningstider.
Et godt kunst- og kulturtilbud vil være positivt for mange som vil flytte til Hedmark, og ikke minst alle de som vurderer å flytte tilbake. Tilrettelegging for gode fagmiljøer for skapende og utøvende kunstnere og formidling av deres arbeid vil være viktig i denne sammenheng.
Hedmark SV vil:
 sørge for at institusjoner og organisasjoner som skaper og formidler gis bedre rammevilkår
 bidra til å styrke den kreative utfoldelse i skolene, og styrke samarbeidet mellom skolene og kulturformidlere
 styrke rammebetingelsene for utøvelse av profesjonell kunst
 fortsette arbeidet med den nye museumsstrukturen i Hedmark
 være en garantist mot strammere rammer for fylkesbiblioteket
 at Musikerordningen utvides til å gjelde hele Hedmark
 jobbe for å beholde og øke den totale støtten til Hedmark Teater
 styrke formidlingen av profesjonell kunst og kultur innen grunnskole og videregående skole, med fokus på Turneorganisasjonen og Den kulturelle skolesekken
Bli medlem!Innmelding og verving pr. SMS
Mange SV'ere i skapene rundt deg? Send en verve-SMS og få dem ut! Så enkelt er det: Send "SV verve [din venns mobilnummer]" til 1938. Din venn vil da motta en melding hvor det står at du vil verve ham/henne til medlem i SV og at man kan bli medlem ved å besvare meldingen. Man kan også ganske enkelt melde seg inn ved å sende "SV medlem", også til 1938. Dette er lett å huske og tipse folk om.
Vil du bruke SMS, skjer innmeldingen helt konkret på denne måten:
Man sender "SV medlem" eller besvarer en vervemelding med "SV medlem". Man vil da få en forespørsel om å ak-septere invitasjonen ved å svare med "SV ". Altså slik "SV Ola Nordmann Storgata 45 0182 OSLO" (uten komma og punktum). De som har knyttet seg til Telenors mobilhandelsystem kan betale førstegangskontingenten på 100,- via SMS. De som ikke har mobil-handel, altså de aller fleste, får beskjed om at de får tilsendt giro i posten.
Når man svarer på en melding, koster det 80 øre.
I tiden framover kommer SV til å tilby aktuell informasjon om politikk, kurs og forskjellige arrangement pr. SMS. Man får også mulighet til å melde seg på ar-rangementene ved å svare på meldin-gene. Alle lokallag, fylkeslag og grup-per innen SV kan selv via internett eller mobiltelefonen opprette SMS-grupper hvor man kan sende ut informasjon, motta påmeldinger og faktisk også holde avstemninger om man ønsker det. Det er gode muligheter for å være kreativ og bruke dette på mange måter - for eksempel varsling om aksjoner, viktige nyheter, påminnelser om møter eller andre ting man måtte komme på.
Tillitsvalgte kan ta kontakt med par-tikontoret for å få instrukser og hjelp til å komme igang. Det koster 65 øre for hver utsendte melding - en billig måte å nå mange mennesker på.
