
18.06.02
Eli Sollied Øveraas (Sp):
Bjørvikaprosjektet - rettferdig fordeling?
Politikere fra det ganske land og fra de fleste parti henvender seg til stadighet til Stortinget med en bønn om mer penger til samferdselsprosjekt. Og fordi stortingsflertallet ikke vil øke rammene, blir svaret som oftest: Det må prioriteres innenfor fylkesfordelt ramme!
Prioriteres det på det ene området, betyr det nedprioritering på andre områder.
I Møre og Romsdal fikk vi klar beskjed om at hvis vi prioriterte Eiksundsambandet, ville det bety mindre midler til f.eks rassikring og gang- og sykkelveier.
Det er derfor oppsiktsvekkende at ikke samme regelverk gjelder for hele landet! Mandag 17.06.02 sa stortingsfleirtallet ja til ekstra samferdselsmidler til byutvikling av Bjørvika. Senterpartiet og Frp var de eneste partiene som sa nei, de øvrige sa ja til en ekstra milliard til Bjørvika! Da Stortinget vedtok å legge operaen til Bjørvika, understreket alle parti som støttet operabygging at veiomlegging ikke var nødvendig for å bygge operaen. 50 millioner kroner ble lagt inn for å bygge tilførselsveier til operatomten for fotgjengere og kjøretøy.
Likevel legger regjeringen fram en melding der det enkelt og greitt sies at det gis et tillegg utenom NTP, og at eventuell kostnadsøkning skal komme som et tillegg til NTP!
Det er jo flott at regjeringen bevilger mer penger til samferdsel, men mitt spørsmål er: Hva må til for at distriktenes berettige krav om flere samferdselskroner skal bli hørt og imøtekommet? I mitt replikkordskifte med statsråden ga han ingen svar på dette spørsmålet, men svarte at regjeringen også måtte prioritere og at ja til Bjørvika betyr nei til noe annet.
Er det distrikts-Norge som skal betale for Bjørvika-milliarden? I så fall føyer det seg pent inn i rekken av vedtak som svekker distriktene!
