
9. desember 1999
Karl Eirik Schjøtt-Pedersen
- Merkesystemet i forfall
Presseutdrag av innlegget til stortingsrepresentant Karl Eirik Schjøtt-Pedersen i debatten om innstilling fra samferdselskomiteen om bevilgninger på statsbudsjettet for 2000 vedkommende rammeområde 18, Fiskeridepartementet og Samferdselsdepartementet (Budsjett-innst.S.nr.13 (1999-2000), jf. St.prp.nr.1 (1999-2000)), torsdag 9. desember 1999.
- Det tragiske hurtigbåtforliset på Vestlandet har på en dramatisk måte minnet oss om viktigheten av god merking og sikre farleder. De nye hurtigbåtene med stadig større fart har særskilt behov for fyr og merking som de kan navigere etter i stor hastighet. Arbeiderpartiet forutsetter derfor at Regjeringen prioriterer sikre hurtigbåtleder når det nå blir rom for en økt satsing på dette området.
Det sa Arbeiderpartiets samferdselspolitiske talsmann Karl Eirik Schjøtt-Pedersen i debatten om samferdselskomiteens budsjettinnstilling.
Schjøtt-Pedersen viste til fjorårets budsjettinnstilling, hvor det het at det dårlige vedlikeholdet vil etter hvert kunne true påliteligheten til fyr, lykter og lanterner. Tilsvarende er deler av merkesystemet langs kysten i sterkt forfall.
- Komiteen ba derfor om at det ble foretatt en gjennomgang av kvaliteten i fyrtjenesten, og at dette skulle legges fram for Stortinget seneste i budsjettet for 2000. Det skal være foretatt en gjennomgang, men denne er ikke i sin bredde lagt fram for Stortinget slik det var forutsatt. Et stort flertall forventer derfor at Stortinget snarest får seg forelagt en slik vurdering av tilstand, utbedrings- og utbyggingsbehov og aktuelle kostnader. Dette må skje senest i Nasjonal transportplan som legges fram i mars. Her må Regjeringen også fremme forslag om nødvendige tiltak for å sikre tilfredsstillende kvalitet på tjenestene, sa Karl Eirik Schjøtt-Pedersen.
