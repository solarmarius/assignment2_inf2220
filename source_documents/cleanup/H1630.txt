
Stortinget, 26. april 2000
FREMSKRITTSPARTIETS
STORTINGSGRUPPE
fra Stortingsrepresentant Øyvind Korsberg, Fremskrittspartiet
AVGIFTSGALSKAP
Stortingsrepresentant Øyvind Korsberg fra Fremskrittspartiet er opprørt over at Miljøverndepartementet vurderer å innføre avgift på bildekk som støyer mye. - Dette er et kreativt forslag som bare er ment til å vri mer penger ut av folk, og det blir kamuflert som et miljøtiltak, sier Korsberg i en kommentar.
- Det er ikke grenser for kreativitet fra staten sin side når det gjelder å finne opp nye avgifter som rammer bilistene. Denne dekkavgiften er et av flere tiltak som Departementet vurderer. Med andre ord, det kommer flere avgifter som skal ramme norske bilister, sier Korsberg.
Ifølge Statens forurensningstilsyn er 300.000 nordmenn sterkt plaget av trafikkstøy. Det er bare blåbær sammenlignet med hvor mange nordmenn som er plaget med skyhøye statlige bil- og drivstoffavgifter som kun har til hensikt å bringe mer penger inn i statskassa, avslutter Korsberg.
