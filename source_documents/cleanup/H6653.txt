
31.05.02
Vegard Martinsen, (DLF)
Enda en kommisjon!
Statsminister Bondevik setter nå ned enda en kommisjon. Den nye kommisjonen skal undersøke distriktspolitikken - den skal finne ut hvorfor distriktspolitikken ikke virker. Men det er kun en ting som idag kan gi vekst i distriktene, og det er frihet for all næringsvirksomhet.
Dersom man ønsker vekst i distriktene, så er det altså bare en ting å gjøre: legaliser frihet! Dette innebærer at skatte- og avgiftssatser settes til null, at arbeidsmiljøloven oppheves, at arbeidstagere og arbeidsgivere selv fritt kan bestemme lønns- og arbeidsforhold, at alle statlige reguleringer av eiendommer - som f.eks. konsesjonsbestemmelser - oppheves, og at alle statlige prisreguleringer oppheves. Dessuten må staten holde seg til det som er dens eneste legitime oppgave: å beskytte individers rettigheter, dvs. sette kriminelle i fengsel slik at de ikke som idag kan gå løse og terrorisere fredelige mennesker.
Hvis dette gjennomføres, vil vi få en enorm vekst i næringsvirksomhet i området. Og dette - innføring av frihet - er også det eneste som på sikt kan gi et samfunn med fred, harmoni og velstand.
