
Torsdag 7. mai 1992
Odd Holten (KrF) i gjeldsofferdebatt i Stortinget:
IKKE I SAMFUNNETS INTERESSE
AT FOLK MÅ GÅ FRA HUS OG HJEM
Det er ikke i samfunnets interesse at folk må gå fra hus og hjem fordi de er kommet i en akutt gjeldssituasjon. Derfor er det viktig at Husbanken i første omgang viser tilbakeholdenhet med å begjære tvangsauksjonerer, og i neste omgang får mer fleksible regler, og mulighet til å bidra ved gjeldssanering og restrukturering, sa stortingsrepresentant Odd Holten (KrF, Østfold) da Stortinget torsdag drøftet en interpellasjon fra Børre Rognlien (SV) om strakstiltak for gjeldsofre.
Kristelig Folkeparti la forbindelse med debatten fram tre forslag om slike tiltak. Det første gjaldt en styrking av rådgivningstjenestene. Det andre gjaldt mer fleksible regler for statens boligbanker, og et pålegg til disse om å stanse tvangsauksjoner inntil videre, og det tredje åpnet for at banker, finansinstitusjoner og offentlige kreditorer samordner sine fordringer gjennom blant annet uavhengig rådgivning.
-En gjeldskrise oppstår som regel ved at det blir ubalanse mellom inntekter og utgifter. Ofte oppstår en slik situasjon på grunn av en akutt endring i inntektsgrunnlaget, enten ved at man mister jobben, eller ved plutselige og dramatiske endringer i rentenivået, sa Odd Holten. Han forventet at såvel Revidert Nasjonalbudsjett som den gjeldsoffermeldingen regjeringen har bebudet presenterer ulike, målrettede tiltak for å hjelpe folk som er kommet i slike situasjoner.
-I denne sammenhengen er en styrket og destralisert økonomisk rådgivningstjeneste et meget viktig tiltak, sa Odd Holten i stortingsdebatten om strakstiltak for gjeldsofre torsdag.
