
Torsdag 27. februar 1992
Kvinneandelen i fylkesting og kommunestyrer:
KRISTELIG FOLKEPARTI HOLDT STILLINGEN
Kristelig Folkeparti er det partiet som har holdt stillingen best når det gjelder kvinneandelen fylkesting og kommunestyrer. Dette viser tall fra Statistisk Sentralbyrå etter valget sist høst. Med unntak av SV, hadde de andre stortingspartiene tilbake-gang på mellom fire og fem prosent i kvinneandeler.
-Jeg ser på dette som et resultat av langsiktig og målrettet arbeid fra såvel partiet som kvinneorganisasjonen i partiet. Jeg er glad på vegne av alle de kvinner og menn som har arbeidet for dette, sier Aud-Inger Aure. Hun er leder i KrFK og første vararepresentant til Stortinget fra Møre og Romsdal.
Oversikten fra Statistisk Sentralbyrå viser at 40,2 prosent av KrF-representantene i fylketingene er kvinner, mens 29,7 prosent av alle KrF's kommunestyrerepresentanter er det. I forrige periode var tallene henholdsvis 40,4 og 29,6 prosent. KrF ligger over over landsgjennomsnittet både på fylkesplan og kommuneplan. Disse tallene er på henholdsvis 38,6 og 28,5 prosent.
-Jeg er stolt over at partiet har klart å stå imot den generelt nedadgående tendensen når det gjelder kvinneandelen i politiske organer. Tallene er likevel ikke gode nok, sier Aud-Inger Aure, som mener at alt under 30 prosents kvinnerepresentasjon er for lavt. Likevel viser tallene at både velgere av og medlemmer i KrF ser at det er nødvendig med politikere av begge kjønn, mener hun.
Av de andre partiene hadde Senterpartiet den sterkeste svekkelsen av kvinneandelen på fylkesplanet, med en tilbakegang på 4,8 prosent, mens Arbeiderpartiet hadde den største tilbakegangen på kommuneplanet, med 3,9 prosent. Også Høyre hadde en sterk tilbakegang blant kvinnelige kommunestyremedlemmer, med 3,1 prosent.
