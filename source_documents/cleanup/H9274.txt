
Dato: 3. juni 2005
Stortingsrepresentant Per Sandberg (FrP)
Avviser obligatorisk underlivssjekk
- Det har aldri vært aktuelt å innføre underlivsjekk av samtlige jenter i Norge. Det er bare jenter fra utsatte innvandrergrupper som må sjekkes for å avdekke kjønnslemlestelse, mener FrPs Per Sandberg.
VG har i dag ett oppslag som kan tolkes dit hen at FrP ønsker at alle jenter i Norge skal til underlivssjekk for å avdekke kjønnslemlestelse. Det er ikke korrekt.
- Det eneste som er aktuelt for FrP er å sjekke innvandrere fra land som tradisjonelt praktiserer kjønnslemlestelser, eller såkalt omskjæring av kvinner, forteller Sandberg.
Sandberg avviser at dette på noen måte er diskriminerende. - Dette er en hjelpende hånd til de jentene som får livet ødelagt som følge av at foreldrenes kulturelle skikker. Når en lignende undersøkelse ble gjort i Frankrike sank forekomsten av kjønnslemlestelse hos vestafrikanere fra 100 prosent til null.
Han avviser også at det er nødvendig med omfattende undersøkelser for å avdekke kjønnslemlestelse. - Alle barn er til jevnlige kontroller. I de aller fleste tilfeller vil kjønnslemlestelse avdekkes med øynene.
Kjønnslemlestelse har ingen religiøs forankring og praktiseres kun av kulturelle årsaker. Inngrepet som ikke på noen måte er medisinsk forsvarlig gir varige og alvorlige skader.
