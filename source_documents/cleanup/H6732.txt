
28.01.03
DNA, Stortingsgruppa
Arbeiderpartiet foreslår tiltak for å sikre fiskerinæringen
- Arbeiderpartiet foreslår tiltak som sikrer fiskerinæringen 400 millioner kroner i økt driftskreditt. Dette er nødvendig for å møte problemet med at mottak av fisk stoppes på grunn av mangel på driftskreditt. Det sier de fire Ap-representantene som i dag fremmet forslaget i Stortinget, Bendiks H. Arnesen (Troms), Asmund Kristoffersen (Møre og Romsdal), Reidar Sandal (Sogn og Fjordane) og Karl Eirik Schjøtt-Pedersen (Finnmark)
Det er betydelige problemer i deler av norsk fiskerinæring. Dette skyldes dels de generelle problemene for konkurranseutsatt næringsliv som blant annet skyldes høy rente og høy valutakurs. Samtidig skyldes det de særskilte problemene som følge av ressurssituasjonen i fiskerinæringen og de derav følgende lave fiskekvotene. Problemene har resultert i at en rekke fiskeindustribedrifter har måttet innstille virksomheten.
Det meldes nå om flere tilfeller hvor fiskemottak må stoppes som følge av manglende driftskreditt gjennom det private bankvesenet. Problemet antas å øke utover våren. Tildeling av driftskreditt må selvsagt vurderes i forhold til risiko for tap. Det er imidlertid et problem dersom den generelle situasjonen i næringen og andre utfordringer i bankvesenet gjør at kravet til sikkerhet økes utover det som ellers ville vært lagt til grunn.
Som et beredskapstiltak for å sikre mottaket av fisk er det etter Arbeiderpartiets syn nødvendig å etablere tiltak som sikrer tilgang på driftskreditt til fiskerinæringen. Tilgang på driftskreditt antas å kunne sikres i private banker dersom staten tar en del av risikoen. Det foreslås derfor en ordning hvor staten stiller garanti for deler av driftskreditten. Ordningen foreslås ikke geografisk avgrenset. Det forutsettes at kreditt gis der bedriftene er kredittverdige, men likevel ikke oppnår lån i private banker. Det skal ikke være statlig subsidier knyttet til ordningen.
Ordningen legges til Statens nærings- og distriktsutviklingsfond. Ordningen foreslås å iverksettes straks. Det foreslås at staten kan gi inntil 50 prosent garanti. Det foreslås en garantiramme på 200 millioner kroner. Dette vil således kunne utløse inntil 400 millioner kroner i kreditt. Det bevilges 50 millioner kroner til tapsfondet for å møte økende risiko for tap.
