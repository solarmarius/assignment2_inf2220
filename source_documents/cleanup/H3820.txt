
27.10.98
Tor Nymo
OTERBESTANDEN I TROMS OG NORDLAND FOR STOR
Senterpartiets stortingsrepresentant fra Troms, Tor Nymo, vil i spørretimen onsdag 28 oktober gjenoppta sitt spørsmål til miljøvernminister Guro Fjellanger omkring muligheten for å gi tillatelse til lisensjakt på oter i Nordland og Troms. Nymo meldte spørsmålet allerede i forrige sesjon, men spørsmålet ble da ikke besvart av miljøverministeren. Bakgrunnen for Nymos spørsmål er de store skadene oteren gjøre på anadrome fiskeslag, og i særdeleshet laks, i endel områder i Troms og Finnmark.
-Problemene med en altfor stor oterbestand har nok først og fremst gjort seg gjeldende i flere vassdrag på Senja, men også andre steder i Troms fylke og i Nordland har nå bestanden blitt langt større enn det som er forsvarlig sier Nymo i en kommentar fra Stortinget.
Nymo sier videre at også flere oppdrettere nå har fått merke veksten i oterbestanden, og i flere oppdrettsanlegg langs kysten har nå sultne otere blitt faste spisegjester i mærene.
-Oteren er et naturlig innslag i norsk natur, og slik skal det også være i fremtiden, men vi kan ikke stelle oss slik at vi setter villaksstammer i fare og bidrar til unødvendige tap i næringen pga. for tette bestander. I en slik situasjon er det faktisk naturlig at Regjeringen åpner for en kontrollert jakt slik at bestanden kan stabiliseres på et nivå som ikke fører til unødvendige skader, avslutter Nymo fra Stortinget.
