
4. oktober 1999
Stortingsgruppa
Fordelingen må bedres - arbeidsplasser og velf
Uttalelse fra Arbeiderpartiets stortingsgruppe 4. oktober 1999 om Regjeringens framlegg til statsbudsjett for 2000. Uttalelsen kommenterer fordelingspolitikken og problemene i industrien.
Regjeringens budsjettforslag går i feil retning i fordelingspolitikken og det er ikke godt nok for å sikre velferden og sysselsettingen i utsatte næringer.
Fordelingsprofilen i budsjettopplegget er ikke god nok. Forsørgerfradraget i skatt fjernes, dette utgjør en skatteskjerpelse på 1820 kroner for de med barn under 16 år og 2540 kroner for de med barn 16-18 år. Barnefamilier uten barn i alderen 17-18 år og uten kontantstøtte får skatteskjerpelse og betaler økningen i kontantstøtten.
Regjeringens forslag til økning i minstefradraget/personfradraget er mindre enn en kompensasjon for økningen i el-avgiften og representerer således ikke noe skritt for å omfordele skattebyrdene i samfunnet.
Regjeringen følger ikke fullt opp Stortingets vedtak fra behandlingen av Revidert budsjett om tiltak overfor utsatte næringer. Det er skuffende at regjeringen ikke har tatt signalene fra denne budsjettrunden mer alvorlig og kommet med ytterligere forslag til tiltak i neste års budsjett.
Arbeiderpartiet mener at problemene i industrien må vises større oppmerksomhet. Norsk økonomi vil fortsatt være sterkt preget av ubalansene mellom konkurranseutsatte og skjermede næringer. Arbeiderpartiet vil også kreve en sterkere innsats for å kvalifisere de som blir arbeidsledige.
På bakgrunn av hva regjeringen sa i Revidert budsjett er det oppsiktsvekkende at retten til sykepenger for de lavtlønnede først gjeninnføres fra 1. juli neste år.
I forhold til regjeringens opplegg vil Arbeiderpartiet styrke velferdstilbudet til barn og ungdom, herunder bedre barnehagetilbudet, bygge flere student- og utleieboliger og øke satsing på skole og utdanning.
Arbeiderpartiet legger avgjørende vekt på at budsjettet for neste år holdes innenfor ansvarlige økonomiske rammer slik at finanspolitikken kan bidra til fortsatt rentenedgang. Dette vil også være det beste utgangspunktet for et godt inntektspolitisk samarbeid.
