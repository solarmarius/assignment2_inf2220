
29. januar 1999
Fra stortingsrepresentant Dagrun Eriksen:
Viktig avgjørelse for hele Sørlandet
-Jeg er veldig glad for at regjeringa ønsker å legge det nye sjøforsvarsdistrikt Sør til Marvika i Kristiansand. Dette gleder selvfølgelig ei kristiansandsjente, men først og fremst er dette viktig for hele Sørlandet. Opprettholdelsen av Marvika som sjøforsvarsdistrikt er viktig for havnas betydning som knutepunkt i internasjonal sammenheng.
Regjeringen la i dag fram sin proposisjon "Organisasjonsendringer i Forsvaret". Det har vært knyttet stor spenning til om omorganiseringen ville føre til at Kristiansand eller Horten ville bli det nye sjøforsvarsdistriktet, og lokale krefter på Sørlandet skal ha mye av æren for at regjeringa faller ned på dette standpunktet.
-Selv om regjeringa har konkludert positivt til fordel for Sørlandet, er saken langt fra avgjort. Nå begynner den virkelige kampen, uttaler forsvarspolitisk talskvinne for KrF, Dagrun Eriksen.
-Regjeringspartiene utgjør 42 av 165 representanter på Stortinget, og av erfaring vet vi at lokaliseringsspørsmål alltid er vanskelige.
-Nå må lokale politikere, forsvarsinteresserte, næringsliv og andre organer vise aktivt engasjement. Vi sørlendinger må fortsatt kjempe for Marvika og fremme argumenter for hvorfor landets forsvar er best tjent med å ha et av tre sjøforsvarsdsitrikt stasjonert på Sørlandet.-Jeg oppfordrer derfor alle Sørlendinger til å besøke Stortinget og skrive brev til Stortingsrepresentanter i tiden fremover, sier en engasjert Vest-Agder representant Dagrun Eriksen
