
01.04.01
Stortingsrepresentant Arne Lyngstad kommenterer Stortingsmelding nr. 32 om faget Kristendomskunnskap med religions- og livssynsorientering.
Behold KRL som kunnskapsfag
Regjeringen ønsker å endre navnet på dagens KRL-fag til Tro og livssyn. - Dette bryter med intensjonene bak faget. KRL er et kunnskapsfag på linje med andre fag, ikke opplæring til tro. Navnet bør gjenspeile dette. Dette uttaler stortingsrepresentant og nestleder i kirke-, utdannings- og forskningskomiteen, Arne Lyngstad (KrF).
Evalueringer av faget viser at det fungerer godt i skolen. Også Nord-Trøndelag har deltatt i evalueringene av faget. Det er bred enighet blant foreldre om at det er viktig med noe felles undervisning i faget om ulike religioner og livssyn. Kristendommen har satt sitt preg på livsnormer, forestillinger, språk og kunst opp gjennom historien. Som en del av vår felles kulturarv ser Kristelig Folkeparti det derfor som viktig at kristen tro og kristent verdigrunnlag holdes levende.
- Kristendommen bør derfor fortsatt være den sentrale religionen i faget, sier Lyngstad, og mener fagets stoffmengde bør ta hensyn til dette.
Regjeringen sier i Stortingsmelding nr. 32 om KRL-faget at den begrensede fritaksretten skal sikres gjennom bedre informasjon til foreldrene og et enkelt meldingsskjema.
- KrF synes også kontakten mellom skole-hjem kan bli bedre, og mener informasjonen bør bli mer tydelig om hva faget innebærer. Vi ser behovet for en fortsatt delvis fritaksrett, særlig i småskolen, men ønsker ikke fullt fritak. Fullt fritak vil undergrave det samlende ved faget. Før KRL kom, var det kun 5% som hadde fritak fra det som var et kristendomsfag. I dag er det omtrent samme andel med delvis fritak. Tros og livssynssamfunn utenfor Den norske kirke har fått bedre vilkår for sine religioner og livssyn i det nye KRL-faget, sier Arne Lyngstad.
- Det kan virke som om de minste barna lærer for mye om andre religioner for tidlig. Derfor vil KrF vurdere forslaget fra regjeringen i Stortingsmeldingen om at det bare skal undervises i de livssyn som er representert i klassen, sier Lyngstad.
- For at faget skal bli best mulig, er det viktig at vi fortsatt prioriterer etterutdanning av lærere. Det er nødvendig, da det fortsatt er få lærere som har utdanning i dette relativt nye faget. Dette uttaler Arne Lyngstad.
