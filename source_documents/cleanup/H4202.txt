
torsdag 11. september 1997 10:32:10
Av Venstres leder Lars Sponheim
Godt Valg!
Følgende artikkel er sendt ca . 60 av landets aviser
Vi går endelig mot valget etter en av de lengste valgkampene vi har hatt. Valget handler nå om hvem som skal styre landet de neste fire årene. Venstre ønsker et maktskifte. Det er Venstres oppfatning at Jagland-regjeringen fortjener avløsning etter nesten 10 års sammenhengende AP-styre. Det er viktige utfordringer som Arbeiderpartiet ikke går løs på. På terskelen til et nytt årtusen er det behov for nye krefter og vilje til forandring på viktige områder. Venstre er særlig opptatt av
- bedre vilkår for de små bedriftene. Det må bli mulig å skaffe seg kvalifisert og innsatsvillig arbeidskraft blant annet gjennom tildeling av opsjoner til ansatte. Så kan alle være med på oppturen for bedriften og ta risiko i stedet for lønn. Venstre vil også jobbe for å fjerne delingsmodellen.
- et krafttak for miljøet. Venstre står i første rekke for å følge opp innstillingen fra grønn skattekommisjon. Det skal lønne seg å arbeide, spare og investere, særlig i miljøvennlig produksjon. Det skal koste å forurense og sløse med ressurser.
- ungdom må få en mulighet til å starte «voksenlivet» uten å knekkes av studie- og boliggjeld. Venstre vil øke stipendandelen til 50 %, og gjøre Husbanken til en bank med rimelige lån for de som etablerer seg for første gang.
Venstre har en nøkkelrolle i høstens valg. Det eksisterer ingen regjeringsalternativer uten Venstre. Uten et godt Venstre-valg blir det 4 nye år med Jagland-regjering. Vil du stemme riktig denne gangen, på et viktig parti, skal du stemme Venstre.
