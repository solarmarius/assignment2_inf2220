
12.9.2003
Øystein Djupedal, SV
- Petersen må kalle Israels ambassadør inn på teppet
SV vil be om at utenriksministeren fremmer en formell protest overfor Israel, etter at den israelske statsministerens sikkerhetskabinett har kommet med trusler om å fjerne palestinernes president.
- Det israelske vedtaket kan tolkes både som er trussel om utvisning og en trussel om likvidering. Begge deler er totalt uakseptabelt og i strid med internasjonal rett. Det vil bidra til å trappe opp konflikten i Midtøsten til et katastrofalt nivå, sier SVs nestleder Øystein Djupedal.
SV forlanger at Jan Petersen innkaller den israelske ambassadøren for å formidle en klar protest. Han forslår også at statsministeren tar direkte kontakt med den israelske presidenten Sharon.
- Jeg forventer at regjeringen nå uttaler seg i klare ordelag, og slår fast at det er Israel som bærer det tyngste ansvaret for å få konflikten ut av den farlige opptrappingen som pågår. Bekjempelse av palestinske terroraksjoner er ikke mulig så lenge Israel fører en politikk som øker den palestinske avmakten og hatet, og hver dag rekrutterer nye ungdommer til terrorhandlinger, understreker Djupedal.
