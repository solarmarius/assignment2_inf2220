
9. juni 2000
Frå stortingsrepresentant LARS GUNNAR LIE:
Kristeleg Folkeparti har prioritert distrikta
I samband med handsaminga av revidert nasjonal-budsjett for 2000 har Kristeleg Folkeparti på ny vist evne til å prioritera distrikta sine interesser høgt.
Av dei områda vi har fått gjennomslag for og som det blir fleirtal for i Stortinget, vil eg særleg ta fram følgjande område:
· Det vert 520 mill. kroner meir til drift av sjukehusa. Midlane vert tildelt som auka støtte til innsatsstyrt finansiering med 300 mill. kroner og 220 mill. kroner i auka overføring til fylka, øyremerka sjukehusdrift. Dette spelar ei stor rolle også for vårt fylke.
· Når det gjeld tiltak til samferdsleføremål, har Kristeleg Folkeparti gjort framlegg om å leggja inn 150 mill. kroner meir enn det Regjeringa hadde i sitt framlegg. Av dette vil vi få fleirtal for 120 mill. kroner som mellom anna vil gjere det mogeleg å få meir til vedlikehald av vegar og dessutan unngå at ferjetilbodet i distrikta vert ytterlegare svekkja.
· Den største summen på 410 mill. kroner som vert lagt tilbake, gjeld utviding av arbeidsgjevarperioda i sjukelønsordninga. Dette styrker både kommunane, som slepp ei ekstrautgift på om lag 100 mill. kroner og næringslivet som unngår å få svekkja sine vilkår ved ekstrautgifter på om lag 310 mill. kroner.
· Vidare vil eg peika på at når det gjeld næringslivet, har vi og vist attende framlegg om å ta bort refusjonsordninga for sjøfolk og godstrafikk i Noreg vert ikkje pålagt auka CO2 - avgift slik Regjeringa gjorde framlegg om.
· Sjølvsagt har Kristeleg Folkeparti stått hardt på for å få lagt attende dei 25 mill. kronene til dei kyrkjelege fellesråda som Arbeidarpartiregjeringa vil ta bort midt i året, noko som hadde hatt svært negativ innverknad på kyrkja sine vilkår til å kunne gjeva dei tenestene som er føresett.
· At vi også tilbakeviste reduksjonen i kontantstøtta og småbarnstillegget, ser eg som svært positivt.
· I tillegg til dette får vi fleirtal for vedtak om å ta bort formuesskatten på den såkalla arbeidande kapital. Dette er eit vedtak som Kristeleg Folkeparti har arbeidd for i lengre tid. Dette er også ein lekk i arbeidet med å gjera rammevilkåra for næringslivet betre.
· Dessutan har vi prioritert 6 mill. kroner til utvikling av sosialtenesta og rusmiddeltiltak, noko som vi diverre ikkje får fleirtal for.
Totalt sett fører Sentrumspartia sine framlegg til at vi får ført vidare eit stramt finanspolitisk opplegg som tek omsyn til det høge aktivitetsnivået vi har i norsk økonomi. Kristeleg Folkeparti har med dette synt at ein er ansvarleg også om ein er i opposisjon.
