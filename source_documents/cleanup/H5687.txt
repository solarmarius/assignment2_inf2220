
Oslo, 19. mars 2002
Kristin Krohn Devold
Salg av utrangerte beltevogner
Forsvarsminister Kristin Krohn Devold ønsker å legge til rette for salg av Forsvarets gjenværende beltevogner av typen BV-202. Hun har også sørget for at allerede inngåtte kontrakter om opphugging blir sagt opp.
Det er vedtatt omfattende endringer i forsvarsstrukturen, og Forsvaret gjennomfører i den forbindelse nødvendige tilpasninger bl. a. i materiellparken. Materiell som ikke inngår i den fremtidige forsvarsstrukturen blir fortløpende utrangert og avhendet.
Kristin Krohn Devold understreker at kontrakter om opphugging av om lag 1200 av Forsvarets beltevogner ble inngått allerede våren 2001. I forkant ble flere avhendingsmetoder vurdert, herunder bl. a. salg til andre NATO- og partnerland, tilbud om vogner til hjelpeorganisasjoner og offentlige etater, salg på auksjon og salg til oppkjøpsfirmaer for destruksjon. Konklusjonen var at beltevognene ble tilbudt hjelpekorps, organisasjoner, offentlige etater m.v., i kombinasjon med salg til firmaer for opphugging.
I desember i fjor innførte departementet midlertidig stans i opphuggingen av beltevognene, og det ble på nyåret besluttet å åpne for salg av komponenter fra vogner som var besluttet kondemnert.
Forsvarsministeren varslet under spørretimen i Stortinget 9. januar at hun ville foreta en totalgjennomgang av saken. På bakgrunn av denne gjennomgangen vil hun nå legge til rette for salg av gjenværende beltevogner, ca 800. Det har fremkommet at allerede inngåtte kontrakter kan termineres uten merkostnad for Forsvaret, og hun har derfor tatt initiativ til å terminere disse kontraktene.
