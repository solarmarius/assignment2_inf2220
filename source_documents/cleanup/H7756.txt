
Fylkesprogram for Miljøpartiet De Grønne i Nordland 2003 - 2007
Helse og sosial
Miljøpartiet De Grønne i Nordland går inn for å avskaffe egenandelene for sjuke og pleietrengende og funksjonshemmede
Det offentlige helsevesenet må bli basert på helhetlig tankegang og samarbeide med alle sektorer i samfunnet som påvirker folks helse. Det må innføres grønne avdelinger på sjukehus, der alternativ medisin kan samarbeide med "skolemedisin". De Grønne er i mot bygging av nye gigantsykehus hvor arbeidsdeling, spesialisering og arbeidspress hindrer personalet i å gjennomføre en helhetlig og menneskeverdig pleie
De Grønne vil støtte små lokalsykehus, mobile helseenheter og helhetlige behandlingssentra samt helseprosjekter som kan bidra til reform av dagens fremmedgjørende helsevesen og forbedre kommunikasjonen mellom lege og pasient. Lokalsamfunnet skal være mest mulig selvforsynt med helsetjenester. Forholdene skal også legges godt til rette for å gjøre lokalsykehusene attraktive som arbeidsplasser for legene
Samfunnet har rett og plikt til å hjelpe barn eller voksne som utsettes for omsorgssvikt, vold eller seksuelt misbruk. Det må derfor finnes krisesentre for dem som er rammet av dette
Psykisk helsevern må styrkes i Nordland fylkeskommune. Kulturaktiviteter må brukes bevist innen psykiatrien
De Grønne i Nordland vil at rusmisbrukerne i Nordland skal få tilbud om avrusing og at ettervernet skal styrkes. Det må satses på arbeidsplasser for misbrukerne og spesielle opplegg knyttet til høytider, etc
Narkomane som ønsker behandling med Metadon eller Subutex må få tilgang til det
Det er en menneskerett å få dø i trygge omgivelser, enslige som er dødssyke må få tilbud fra det offentlige om å være sine siste dager på en eget hjem for døende
·
Skoler
Ungene er vår framtid og må gis førsteprioritet av kommune. Vi vil gi våre barn en best mulig skolehverdag og fritid
Alle skolebygg må rustes opp slik at de kan godkjennes etter forskriften om miljørettet helsevern i barnehage og skole
De Grønne vil sikre desentralisert skolestruktur for de videregående skolene
De Grønne ønsker å øke innsatsen for folkehøyskoler, distriktshøyskoler, folkeuniversitet, kvinneuniversitetet, private kunstskoler og andre fagskoler
De Grønne går inn for små og nære skoler på barnetrinnet og en desentralisert skolestruktur på ungdomstrinnet. Elevenes tilhørighetsfølelse og lokalkulturelle identitet må styrkes
Tverrfaglige arbeidsmåter, kritisk tenking, analyse og aktiv problemløsing må prege all undervisning. Samtidig må det legges betydelig økt vekt på praktisk/estetiske fag og utvikling av sosiale ferdigheter. Sensomotorisk trening må i større grad inn i småskolen. Både kunnskap, kreativitet, uttrykksevne og sosial evne må regnes som viktige emner med egenverdi
Økologiske perspektiver må komme inn i all undervisning. Også ikkevoldelig konfliktløsning må inn i skolen. Helsestell og sunn ernæring er viktige elementer i en forsvarlig utdanning. De Grønne vil ha kantiner med sunn mat til en billig penge, gjerne i elevenes egen regi
Der det er mulig må skolene ha praktisk hagebruk og husdyrhold, gjerne knyttet til resirkulering og avfallsbehandling
Skoleelever skal selv ta aktivt del i undervisning, matlaging, renhold, vedlikehold og reparasjoner. Andre yrkesgrupper kan med fordel supplere lærerne
·
Kultur
Barn, ungdom og eldre i Nordland må sikres et rikt og variert kulturtilbud, også ute i distriktene
Styrke kulturskolen i kommunene i Nordland
Forskning har vist at kommuner som har satset på kultur har stoppet befolkningsnedgangen, De Grønne vil satse på kultur
·
Barn og ungdom
Ungdommen må få et mer varierte fritidstilbud. Fritidsklubbene må styrkes. Vi ønsker at man satser på forebyggende tiltak for barn og ungdom framfor å reparere skader som følge av et dårlig fritidstilbud
Vi mener ungdommens egne initiativ må oppmuntres, og sier ja til ungdommen blir tatt med på råd når ting skal bestemmes, ungdomsrådet i Nordland må få bedre kår, slik at det får reell innflytelse på politikken i kommunen
De Grønne vil arbeide for økt toleranse, forståelse og aksept for lesbiske, homofile og personer med kjønnsidentitetsproblem
Funksjonshemmede barn og ungdom må få samme rettigheter til aktivitet og fritidstilbud som funksjonsfriske barn
·
Innvandring og mangfold
Rasisme er et historisk fenomen som krever innsikt i fortid, motstand i samtid - og planer for framtida. Nordland fylkeskommune erklæres som rasismefri sone. Rasismen må bekjempes med romslighet og toleranse, ikke med forbud
Vi vil integrere barn og ungdom på skole og barnehage i skolekretsen der de bor
Det må arbeides for å etablere et flerkulturelt senter i kommuner med flerkulturelle innslag
·
Økologi, miljøvern, naturvern og bevaring av artsmangfoldet
Kysten må ikke forurenses mer, nyetableringer innenfor oppdrett av fisk og skjell avvises helt. På sikt er det ønskelig å bygge ned oppdrettsindustrien. I overgangsfasen må det stilles strengere krav til dyreetikk og velferd. Oppdrettsfisk må merkes og kostnadene med å fange rømt oppdrettsfisk må bæres av eierne
Det må etableres regler for tømming av ballastvann for skipstrafikken
Vi vil arbeide for at fiskeriressursene tas opp av den lokale fiskeflåten og at den blir tilvirket lokalt
De Grønne mener at størst mulig andel av fiskeressursene bør tas opp av den lokale fiskeflåten ved hjemmefiske og bruk av passive redskaper. I dette fisket vil vi prioritere bruk av line, teiner, juksa og faststående not og garn produsert av nedbrytbare materialer
Vi vil styrke oljevernberedskapen. Oljetransporten må ut av Norsk farvann. Og vi ønsker å avvikle all olje- og gassvirksomhet utenfor kysten vår
Det må sikres et nettverk av lokale mottaksstasjoner for farlige stoffer, lett tilgjengelig for bedrifter og enkeltpersoner rundt om i kommunene
De Grønne ønsker å etablere gjenbruksstasjoner i alle kommuner i Nordland
Ingen energikilder kan dekke våre behov hvis energibruken fortsetter å øke. Energibruken må derfor stabiliseres. De grønne i Nordland vil derfor arbeide for å redusere all energiforbruk
De Grønne ønsker straks å sette i gang en total omlegging av norsk jordbruk i økologisk retning. Dette vil sikre miljøvennlig drift og sunne næringsmidler, samtidig som det vil øke selvforsyningsgraden
·
Samferdsel
Rassikring av rasfarlige veier
Vi støtter innføring av ungdomskort for kollektivtransport
Elektrifisere Nordlandsbanen
Stimulere til at godtrafikken overføres fra vei til jernbane
Ta fram planene om en videre utbygging av Nord-Norgebanen
De Grønne vil fremme sykkelbruken, blant annet ved å prioritere sammenhengende sykkelnett som er forsvarlig skjermet fra annen trafikk og brede nok til to sykler.
De største byene innfører kommunalt eide og merkede bysykler til bruk for publikum og med hensiktsmessig oppstilling nær tog, busstasjon og parkeringsplasser. Sykler skal også kunne tas med gratis på tog og busser så sant det er plass og ikke til hinder for passasjerenes sikkerhet. Der det er nødvendig må plassen prioriteres til rullestoler og barnevogner
Gjennom privatbilismens tilbaketrekning fra bykjernene og boligområdene vil det skapes en radikalt ny situasjon for kollektivtrafikken. Passasjergrunnlaget vil bli langt bedre, og dette vil skape muligheter for større fleksibilitet og tilgjengelighet, blant annet ved mindre kollektiv-kjøretøyer med hyppigere avganger gjennom et tettere nettverk
Kollektivtransporten må i størst mulig grad ha personlig betjening, og takstene må reduseres betraktelig. I alle fall i byene må kollektivtransport bli gratis
I Nordland er det naturlig å betrakte sjøvegen som den viktigste samferdselsåre for så vel godstransport som persontransport. Skipstrafikken har positive følger for norsk næringsliv langs kysten, og bidrar til å opprettholde og videreutvikle et spredt bosettingsmønster. Ved skipsfart reduserer vi inngrep i naturen og ulykkesfrekvensen er lav. Fra et ressurssynspunkt er det også viktig at båtmateriell har lang levetid
De Grønne ønsker å opprettholde og videreutvikle Hurtigruta og fergetrafikken i Kyst-Norge
Sjøtrafikken må likevel på samme måte som landtransport ses som en del av et transportmønster som totalt må reduseres i omfang.
Dagens båttrafikk er imidlertid sterkt forurensende. De Grønne ønsker strengere krav til støy og utslipp fra alle norskregistrerte skip, fiskefartøyer og fritidsbåter. Disse kravene må straks gjøres gjeldende for nybygg. Etter en overgangsperiode må de også gjøres gjeldende for eldre fartøyer
·
