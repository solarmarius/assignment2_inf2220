
20.03.2002
@-brev fra Jens 19. mars 2002
- Forskjellsbehandling på grunn av kjønn er grunnleggende urettferdig. Og som jeg sa på siste landsstyremøte: Jeg er sosialdemokrat, derfor er jeg også feminist. Det ligger både i vår historie og dypt forankret i våre grunnleggende verdier å kjempe for full likestilling mellom kjønnene, skriver Jens Stoltenberg i @-brev fra Jens 19. mars 2002.
Kjære @-brevvenn
Sjelden har det vært skrevet så mye om kvinnedagen 8.mars som i år. Det er bra fordi likestillingsdebatten trengte en oppblomstring. Det er nemlig lett å lene seg på tidligere slag vi har vunnet og bli tilfredse, ikke minst fordi situasjonen er bedre i Norden enn i de fleste andre land. Og vi kan med god grunn være stolte av hva vi har fått til, ikke minst hva Arbeiderpartiet har drevet gjennom. For eksempel lang fødselspermisjon for både mor og far, pådrivere for flere og billigere barnehager, kampen for selvbestemt abort for å nevne noe. Men det er ikke bra dersom dette gjør oss for tilbakelent.
Forskjellsbehandling på grunn av kjønn er grunnleggende urettferdig. Og som jeg sa på siste landsstyremøte: Jeg er sosialdemokrat, derfor er jeg også feminist. Det ligger både i vår historie og dypt forankret i våre grunnleggende verdier å kjempe for full likestilling mellom kjønnene. Det betyr at vi skal kjempe for:
· Billige barnehageplasser til alle som vil ha det. Jeg har stor tro på at vi sammen med et flertall på Stortinget vil få det til i løpet av denne stortingsperioden.
· Stå sammen med minoritetskvinnene i den kampen de kjemper for selv å velge hvordan de skal leve sine egne liv i et vestlig land, men med en annen kulturbakgrunn i ryggsekken.
· Kjempe sammen med fagbevegelsen for likelønn og et godt arbeidsmiljø. Kampen for et bedre arbeidsliv er i stor grad en kvinnekamp.
· Verne om velferdsordninger som sikrer enslige forsørgere og andre utsatte et godt liv i økonomisk trygghet.
I fjor sommer sendte den daværende Arbeiderpartiregjeringen ut et lovforslag til høring om kvotering av kvinner inn i bedriftsstyrer. Nå har regjeringen bestemt seg for å støtte forslaget og dermed er det flertall for lovendringen som sikrer likestilling også i bedriftsstyrer.
Når historien om det forrige århundre skal skrives vil to store bevegelser stå omtalt. Den ene er arbeiderbevegelsen og det den oppnådde. Den andre vil være om kvinnebevegelsen og om hvordan de kjempet fram rettigheter som forandret samfunnet. Men det er likevel viktig å huske at vi ennå ikke er i mål.
Vennlig hilsen Jens Stoltenberg
