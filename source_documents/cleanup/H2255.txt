
Mandag 19. april 1993
Stortingsrepresentant Odd Holten (KrF):
ET LANDBRUK FOR DE STORE?
-Det er beklagelig at vi har fått en landbrukspolitisk storkoalisjon i Stortinget av Arbeiderpartiet, Høyre og Fremskrittspartiet. Med de rammene som dette flertallet har vedtatt for norsk landbruk, har det skjedd et brudd med den brede landbruks-politiske enigheten som vi hadde fra 1975 og fram til slutten av 1980-årene. Det sa stortingsrepresentant Odd Holten på et møte i Rakkestad KrF mandag kveld.
-Den enigheten som ble skapt i 1975 la grunnlaget for en positivt utvikling i norsk landbruk, og en optimisme på næringens vegne. Denne optimismen satte preg på næringen i de neste 15 årene. Nå har imidlertid flertallet strukket kjølen til en politikk som med stor grad av sikkerhet vil føre til nedbygging av mindre bruk i distriktene, med de negative følger det vil få for sysselsetting og bosettingsmønster i disse områdene, sa Holten.
Odd Holten sa at målet for norsk landbruk må være å ivareta en høy matvaresikkerhet, blant annet ved å utnytte naturgitt produksjonskapasitet.
-Fra KrFs side ble det lagt veldig mye arbeid i å komme fram til bredest mulig plattform for den framtidige produksjonen, slik at næringen skal klare det som er dens hovedoppgave, nemlig å produsere en best mulig mat, og opprettholde sysselsettingen i næringen. Vi måtte imidlertid konstatere at en slik politikk ønsker ikke flertallet i Stortinget å føre, sa Odd Holten i Rakkestad mandag kveld.
