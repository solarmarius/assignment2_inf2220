
11.12.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen
- Julegave til sykehusene
Arbeiderpartiet fikk i dag gjennomslag for å bevilge 350 millioner kroner ekstra til sykehusene på budsjettet for inneværende år. Ekstrabevilgningen falt på plass i dag da sosialkomiteen behandlet nysalderingen av budsjettet for 2003. Dermed ble det klart at regjeringspartiene støtter Arbeiderpartiets forslag, etter at partiene har ført forhandlinger i flere dager.
- Dette er en julegave til pasientene og de ansatte ved sykehusene. Disse pengene kommer i tillegg til den halve milliarden vi fikk til sykehusene gjennom budsjettforliket. Når vi også har fått gjennomslag for å skyve på fristen helseforetakene har for å gå i balanse med ett år, innebærer dette en betydelig styrking av sykehusøkonomien. Dermed bør helseforetakene kunne unngå økonomisk motiverte kutt på viktige helsetilbud, sier Arbeiderpartiets sosialpolitiske talsmann Bjarne Håkon Hanssen.
Saken dreier seg om den såkalte enhetsprisen som ligger til grunn for hvor stort beløp sykehusene mottar for hver operasjon de utfører. Regjeringen foreslo å redusere beløpet fra 29931 kroner til 29308 kroner. Kompromisset som er inngått innebærer at det ikke blir noen nedjustering, slik at sykehusene får 350 millioner kroner mer enn regjeringen foreslo. Samtidig erkjenner partene at det ikke er mulig å gjøre det samme grepet til neste år.
- Det er svært gledelig at vi har fått dette på plass, og jeg er veldig glad for at regjeringspartiene viste samarbeidsvilje og til slutt ble enige med oss. Det vi har fått til på sykehussektoren denne høsten vil helt klart merkes rundt på sykehusene, sier Hanssen.
