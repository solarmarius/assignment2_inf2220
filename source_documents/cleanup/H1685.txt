
Dato: 15. mai 2001
FREMSKRITTSPARTIETS
STORTINGSGRUPPE
Fra Stortingsrepresentant Thore Nistad (FrP)
FrP går imot veiprising!
- Regjeringens forslag om veiprising er et dårlig skjult tiltak for å gjøre det enda dyrere å kjøre bil, sier FrP's samferdselspolitiske talsmann, stortingsrepresentant Thore Nistad, i en kommentar. Stortinget skal behandle saken i kveld.
- Regjeringen sier rett ut at formålet skal være å regulere trafikken, det vil si gjøre det så dyrt at en del mennesker ikke får råd til det lenger. Det skal nemlig være kø på stedet dersom veiprising skal gjennomføres. Det er mildt sagt merkelig at en AP-regjering rett ut sier at bil skal være forbeholdt de rike i samfunnet, sier Nistad, som mener AP vil gjeninnføre klasseskillet på veiene.
- FrP mener bilavgiftene er for høye som de er. Staten tar inn 30,9 milliarder i år på bil- og bensinavgifter, I tillegg kommer merverdiavgift, personskadeavgift og bompenger. Mindre enn en tredjedel av dette går til veiformål. FrP mener bilavgiftene er for høye, ikke for lave., sier Nistad.
- Løftet om at bompengeringen i Oslo og andre steder skal vekk i 2007 blir nå brutt at AP og mellompartiene. Bompengeringen blir stående, den vil bare bli kalt veiprising i stedet, sier en opprørt Nistad.
