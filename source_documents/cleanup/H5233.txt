
Oslo, 22.10.01
Rød Valgallianse
NEI TIL MENINGSTERROR
De to nedenstående uttalelser ble vedtatt på RVs Landsstyremøte 21.10.01:
En konsekvens av Afghanistan-krigen er at våre demokratiske rettigheter her heime innskrenkes. Kritikk av USA-imperialismens herjinger ønskes ikke framlagt offentlig. Derfor får vi utspill som ved regionsykehuset i Tromsø hvor det ble fremmet forslag om å fjerne den anerkjente og erfarne legen Gilbert fra mineskadeprosjektet. Motargumenter til krigen vil en forstumme ved å innføre yrkesforbud.
Andre konsekvenser er at politiets overvåkningstjeneste uhemma kan stå fram og terrorisere innvandrergrupper ved systematisk innkalling til forhør, eksempelvis afghanere i hele Norge. Slike forhør stigmatiserer gruppene, opprettholder fremmedfrykt og skaper angst i befolkningen. At somaliere blir fengslet uten at det kan påvises noe kriminelt, er en effektiv måte å skape frykt og skremme alle som vil opponere mot den imperialistiske krigen på.
Dermed blir ytringsfriheten i Norge et offer for USA og NATO sin krigsoffensiv.
FORTSATT MEAGNESIUMPRODUKSJON I NORGE
Norsk Hydro flagger ut sin produksjon av Magnesium i Porsgrunn til Kina. Der vil de kjøpe opp råmagnesium fra flere produsenter rundt om i Kina for å smelte om til legert metall i et anlegg de selv bygger i Xiang.
Magnesiumen de kjøper blir produsert med en 60 år gammel teknologi som fører til enorme utslipp av sterkt forurensende stoffer med konsekvenser for både det globale klimaet og mennesker i store områder.
Norsk Hydros strategi er nå et av de klareste og råeste eksemplene på norsk industris deltagelse i den vestlige verdens industri-imperialisme. Et samlet teknologimiljø ved forskningssenteret i Porsgrunn og Mg-divisjonen stiller seg bak forskningsprosjektet Mg-2000 som dokumenterer at Hydro vil tjene penger på en ny teknologi. Dette vil gi verdens mest miljøvennlige og kvalitetsikre magnesiumfabrikk. Samtlige fagforeninger har jobba sammen i kampen for å redde fabrikken og har fått støtte fra bl.a. tidenes største demonstrasjonstog i Grenland med 10 000 deltakere.
RV støtter den kampen som er reist i Porsgrunn for å redde arbeidsplassene og mener den også er et ledd i kampen mot den globale markedsøkonomien. Staten som den største eier har et klart ansvar for å redde de 2000-3000 arbeidsplassene som forsvinner i Grenland hvis Magnesiumfabrikken blir nedlagt.
RV krever at den nye regjeringa må, som den første viktige beslutning den skal ta, sørge for å snu Norsk Hydros styrevedtak om å legge ned Magnesiumfabrikken i Porsgrunn på bedriftsforsamlingas møte 25.oktober. Lar den være å gripe inn, på samme måte som Ap-regjeringa, beviser det en gang for alle at norsk landbasert industripolitikk er helt og holdent overlatt til storkapitalen med politikerne fra Ap og de borgerlige partiene som marionetter.
