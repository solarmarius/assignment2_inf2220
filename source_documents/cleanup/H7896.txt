
10.10.2003
ARBEIDERPARTIETS STORTINGSGRUPPE
JAGLAND: KAN VÆRE DEN VIKTIGSTE FREDSPRIS PÅ MANGE, MANGE ÅR
Nobelkomiteens valg av fredspris kan komme til å bli den viktigste på mange, mange år. Det sier leder av Stortingets utenrikskomite Thorbjørn Jagland. - Dette er et viktig signal til verden om at Islam ikke er forbundet med terrorisme og fundamentalisme. Tvert i mot. De som begår terrorhandlinger i islams navn forvrenger og misbruker religionen.
Fredssprisvinneren har vist at det er nødvendig å kombinere islam med demokrati og menneskerettigheter og er således en kraftig oppmuntring for de som arbeider for demokratisering og humanisering av muslimske land. Det er nødvendig å gi håp til særlig ungdommen og kvinnene i disse landene om at det er mulig å kjempe for et bedre liv før døden i stedet for å bli martyr i en terrorhandling og håpe på et liv etter døden. Jeg ser også fredsprisutdelingen som et signal til den vestlige verden om å vise muslimene respekt og yte dem rettferdighet, avslutter Jagland.
