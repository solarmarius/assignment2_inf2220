
26.02.03
Vegard Martinsen, (DLF)
Hvorfor støtte Saddam Hussein? av Fleming Dahl, leder i Oslo DLF
Når skal jeg bli en av dere? En av dere som støtter diktatoren, som i 20 år har beriket seg på bekostning av sin sultende befolkning, der han sitter i Bagdad i sine enorme palass med marmor og gull på alle kanter. Diktatoren som har "saltet ned" enorme pengeformuer. Når skal jeg støtte Petter Nome og SV? Partiet som med sine representanter har foreslått Fredsprisen til Fidel Castro, en heller ikke helt ukjent despot.
Tusenvis av Peugeouter ruller rundt i Bagdad importert fra Frankrike. Landet som i 1992 ble sjokkert da Disneyland "inntok" Paris. Dette for øvrig femten år etter at Jaques Chiraq leverte Saddam Hussein en atomkraftreaktor. Mon tro, om Tyskland i 1987 tjente på sin atomeksport til diktatoren i Bagdad? Diktatoren som fortsatt disponerer over anslagsvis 12.000 atomfysikere og ingeniører.
Det kan synes som det ideelle for noen er løgn? Olje er viktig, en viktig ressurs for hele verden, men ikke har de olje i Kosovo eller Afghanistan, ei heller var olje et tema i Vietnam i 1961. Hovedtemaet den gang som nå er kampen mot despoti, tyranni og diktatur. Hva er ideelt for Petter Nome, SV og Øystein Djupedal? Dere som stadig gjentar påstanden om at USA er den store stygge ulven. Dere gulper opp deres galde og kaller det rasjonell mening. Hva om dere og deres meningsfeller tidligere hadde vunnet frem for eksempel i USA i 1941, sør-Korea i 1950, Kuwait i 1991, Kosovo i 1999, Afghanistan i 2001 og ikke minst i årene 1945-1990 da deres "ideologiske lederstjerne" undertrykte så å si alle mennesker i Sovjet/Russland, Polen, Ungarn, Tsjekkoslovakia, øst-Tyskland og flere andre stater. Hvordan ville verden vært i dag? Jeg tør ikke en gang tenke tanken.
Norge ble etter 1945 gjenoppbygd av sterke kvinner og menn, og ved hjelp av Marshall-planen. Hvor kom den fra? "Vår politikk," sa USAs utenriksminister Marshall, "er ikke rettet mot noe land eller doktrine, men mot sult, fattigdom, desperasjon og kaos." USA innså betydningen av å redde Vest-Europa fra økonomisk sammenbrudd og bevilget det president Truman ba om. Marshall-hjelpen fikk stor betydning for gjenreisningen av Europa etter krigen. Dette gjaldt også Norge som mottok betydelig bistand i løpet av en fireårsperiode. Programmet hadde utvilsomt ringvirkninger som innebar en vitalisering av det økonomiske liv i Vest-Europa, innbefattet Vest-Tyskland. Blant annet ble grunnlaget lagt for det vesttyske "Wirtschaftswunder".
George W. Bush er kanskje ikke den mest sympatiske personen her i verden, det kan jeg si meg enig i. Imidlertid er det langt fra å mislike Bush til å støtte (direkte eller indirekte) en diktator som i mer enn 20 år har undertrykt, kriget og gasset sin befolkning og sine naboland med fryktelige konsekvenser.
