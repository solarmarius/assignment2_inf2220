
9. mars 2002
KrFs landsstyre
Mangfoldet i landbruket er viktig
Mangfoldet i norsk landbruk må opprettholdes. Små og mellomstore bruk spiller en viktig rolle både som matvareprodusenter, inntektskilde og grunnlag for bosetting i bygde-Norge og som forvaltere av kulturlandskap og viktige naturverdier.
Virkemiddelbruken for å oppnå dette, kan man diskutere, men optimismen og innsatsviljen i næringen må ikke svekkes, uttaler landsstyret i KrF, samlet i Oslo 8.-9. mars 2002.
Foran vårens landbruksoppgjør legger KrF vekt på at statens virkemidler sees på som investering i et allsidig mangfold som garanterer for sikkerhet for leveranse av varer samfunnet ønsker. Skattesystemet må brukes aktivt for å fremme en ønsket utvikling. Inntektsfradraget må videreføres i forhold til dagens ordninger, og det bør vurderes å bruke skattemessige stimuli til bedre samdrift på maskin- og utstyrssiden.
Det bør være en målsetting også for fremtidens landbrukspolitikk at den stimulerer til aktivt eierskap. Det bør være mulig for i alle fall en av ektefellene på en gård å være aktiv utøver i drift av egen eiendom. Det er av stor betydning for eiendommen og samfunnet at lokal kunnskap og forståelse ligger til grunn for driften. God miljøpolitikk, også i landbruket, bygger på innsikt og ansvarsfølelse. En fremtidsrettet landbrukspolitikk må ivareta både det næringspolitiske og miljøpolitiske perspektiv. Regelverk og økonomiske virkemidler må stimulere til dette. Den offentlige rådgivningstjenesten og forskningsinnsatsen må sikre faglig god tilnærming.
Gode velferdsordninger er viktige for rekruttering til næringa. Unge kvinner må gis rettighet knyttet til svangerskap og fødsel.
Det norske landbruket er miljøvennlig og produserer varer av høy kvalitet. Det er et mål i seg selv at en slik produksjon opprettholdes i alle deler av landet. Norske gårdsbruk må ikke utsettes for et rasjonaliseringspress av en slik karakter at det går ut over økologisk forsvarlig bruk av arealer og buskap. Snarere bør økologisk landbruksproduksjon stimuleres ytterligere med sikte på at 10 prosent av produktivt areal i Norge drives økologisk innen 2005.
Landsstyret i KrF hilser velkommen initiativ til forsøk med mobile slakterienheter, blant annet for å unngå unødig lang transport av levende dyr. Ikke minst utfra et dyrevernperspektiv er dette interessant.
Det bør åpnes for ordninger som stimulerer til større grad av lokal foredling og omsetting av landbruksvarer. Aktive bønder som ønsker å øke sin nettoinntekt av produksjonen ved å kutte ut fordyrende mellomledd mellom produsent og konsument må gis mulighet til dette. Lover og forskrifter må justeres slik at dette blir mulig og samtidig ivaretar kvalitetssikringen.
Nye arbeidsområder på gårdsbruk, som for eksempel "grønn omsorg", i samarbeid mellom helse- og omsorgssektoren og landbruket må videreutvikles og legges til rette for.
