
Dato: 2. juni 2005
Stortingsrepresentant Øyvind Korsberg (FrP)
FrP sikrer økt støtte til Kulturminnefondet
FrPs miljøpolitiske talsmann Øyvind Korsberg er glad for at FrP sikrer flertall for å styrke Kulturminnefondet med 1,4 milliarder kroner i løpet av neste stortingsperiode. - Fondet er en god måte å sikre økonomisk støtte til den store private innsatsen innen kulturminnearbeidet, sier Korsberg.
- FrP valgte å støtte denne økningen sekundært. Primært ønsket vi å heller gi skatte og avgiftslettelser for å ivareta kulturminner, sier Korsberg.
Korsberg viser til at det i NOU 2002:1 Fortid former framtid, ble anbefalt at Kulturminnefondet bør ha en årlig avkastning på 100 mill. kroner. Dagens avkastning er bare på 13 mill. kroner.
- Når midlene er så begrenset, så er det misvisende av de øvrige partiene å si at Kulturminnefondet er en suksess. En ordning oppleves jo ikke som suksessfull av brukerne når den må avslå de fleste søknadene.
Korsberg ønsker å gi en honnør til den flotte private innsatsen innenfor kulturminnearbeidet. - Etterspørselen etter fondets midler er formidabel. Private aktører blir pålagt store forpliktelser av det offentlige, men får som regel alt for små økonomiske bidrag tilbake. Fondskapitalen må derfor økes, og først da kan man snakke om en suksesshistorie, sier Korsberg. Økningen i fondet vil også kunne komme mange kirker til gode.
Økningen i Kulturminnefondet ble klar etter at Stortingets Energi- og miljøkomité i dag avga innstillingen i kulturminnemeldingen. FrP sikret flertall sammen med Ap, Sv og Sp.
