
06.03.2002
Parlamentariske leder Jens Stoltenberg
- Regjeringen må øke pasientbehandlingen
- For å få bukt med pasientkøer, ventelister og korridorpasienter, må vi øke behandlingskapasiteten ved sykehusene. Det slo stortingsflertallet klart fast i forbindelse med budsjettbehandlingen for 2002. Dette følges ikke opp av Regjeringen. Regjeringen legger opp til null vekst i år, og det er rett og slett for dårlig, sier Arbeiderpartiets parlamentariske leder Jens Stoltenberg i en pressemelding 6. mars 2002.
I Stortingets spørretime konfronterte han statsministeren med at Regjeringen har sendt et styringsbrev til helseforetakene med beskjed om at det skal være null vekst i pasientbehandlingen i år, på tross av Stortingets klare ønske om flere behandlede pasienter.
- Det er greit at man legger opp til å komme med penger i revidert til å videreføre aktivitetsnivået fra i fjor. Men skal vi klare å korte ned ventelistene og greie å følge opp psykiatrisatsingen, kan vi ikke bruke veksten i pasientbehandlingen i fjor som en unnskyldning for å trappe ned ambisjonsnivået i år. Det er omtrent som å si at fordi Tore Tønne gjorde en utmerket jobb som helseminister og sørget for at det ble behandlet flere pasienter enn forutsatt, så kan Dagfinn Høybråten nå ta det mer med ro. Det en helsepolitikk jeg ikke vil anbefale, sier Jens Stoltenberg.
- Vi hadde en helt tilsvarende situasjon i 2000. Da la den daværende Arbeiderparti-regjeringen fram forslag om ekstra milliardbeløp til sykehusene for å finansiere ekstra sterk aktivitetsvekst i 1999 og ytterligere vekst i 2000. Det er dette Bondevik-regjeringen ikke vil gjøre nå, sier Stoltenberg.
