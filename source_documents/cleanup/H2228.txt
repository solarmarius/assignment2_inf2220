
Tirsdag 16. november 1993
Kommunalpolitisk talsmann Ola T. Lånke (KrF):
KOMMUNAL SYSSELSETTING, NÆRINGSFOND OG OMSORG "VINNERNE" I KOMMUNALBUDSJETTET
Kommunal sysselsetting, kommunale næringsfond og omsorgspolitikk er de postene som kan kalles "vinnerne" i kommunalkomiteens innstilling til budsjett for 1994. Det sier Kristelig Folkepartis kommunalpolitiske talsmann, Ola T. Lånke, om innstill-ingen som ble avgitt sent natt til tirsdag. Flertallsinnstillingen ble til gjennom et forlik mellom KrF, Arbeiderpartiet og Sosialistisk Venstreparti.
-Fra KrFs side ønsket vi en mye større satsing på kommunene med tanke på de store utfordringene som disse står overfor. Stikkord er Reform -94, PU-reformen og reformen i barnevernet. Denne styrkingen gjennom øremerking ble det ikke flertall for, og det beklager jeg, sier Ola T. Lånke.
-KrF ønsket i utgangspunktet å omprioritere 800 millioner av det regjeringen hadde foreslått til arbeidsmarkedstiltak. KrF ønsket en dreining fra ekstraordinære sysselsettings-tiltak til kommunale tiltak, ville sette av midler til kommunale næringsfond, redusere arbeidsgiveravgiften for unge arbeidstakere og vri innsats fra AMO-tiltak til videregående skole. Det ble flertall for å omprioritere 100 millioner til kommunale sysselsettingstiltak og 35 millioner til kommunale næringsfond. Dessuten 25 millioner til enerom på sykehjem. En viktig markering for KrF er at et flertall i komiteen er enige om at oppstartingstilskudd til omsorgsboliger og sykehjemsplasser også må omfatte private institusjoner, og boliger der pensjonistene selv har obligasjoner, sier Ola T. Lånke.
Lånke peker også på at selv om Utlendingsdirektoratet nominelt sett har fått en stor økning, har tilskuddet pr. flyktning eller asylsøker stått stille de tre siste årene, og i realiteten gått ned.
-Summen øker fordi tilstrømningen har økt. Mesteparten av midlene går til statlige mottak, og til bosetningstilskudd til kommuner som tar imot flyktninger og asylsøkere, sier Ola T. Lånke, og legger til at han håper kommunene dermed oppfatter at det sendes ut et signal om at man bør være åpne for å ta imot disse.
-Men selv om KrF hadde ønsket mer, må vi si oss rimlig godt fornøyd med inn-holdet av det flertallet er kommet fram til. Budsjettforlik er "gi og ta", men det var god stemning da innstillingen var avgitt, konkluderer Ola T. Lånke.
