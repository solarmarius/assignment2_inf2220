
18.12.02
Ola T. Heggem
Krafttak for det lokale idretts-Norge
Investeringer i lokal idrett er god forebygging. Dessverre har forebygging en tendens til å bli et ord i politikernes festtaler. Bevilgningene har ofte uteblitt fordi det er vanskelig å dokumentere hvor mange kroner som spares på å investere i forebygging. Gevinsten av investeringene, eller konsekvensene av å la være, ligger år fram i tid. Dette er absurd. Vi vet det er mye billigere å forebygge enn å reparere skadene etterpå.
Mangel på fysisk aktivitet er vårt samfunns største livsstilsrisiko. Bare ved en moderat endring i aktivitetsnivået, kan vi redusere livsstilssykdommene i landet vårt. Det er det god samfunnsøkonomi i. Men like viktig er det at bedre helse gir høyere livskvalitet til enkeltmennesket. Idrettsaktiviteter i lokalmiljøet er dessuten en kilde til trivsel, fellesskap og kulturelle opplevelser. Senterpartiet er opptatt av å sikre et høyt støttenivå til idretten, først og fremst til det lokale, frivillige idrettsarbeidet. Vi vil prioritere støtte til idrettskretsene og idrettslag for å sikre midler til blant annet skolering av ledere til barne- og ungdomsidretten.
Senterpartiet mener alvor av å satse på forebygging, og lokal idrett står helt sentralt i dette arbeidet. Forebyggende tiltak må i stor grad iverksettes i kommunene. Når kommunene knapt har penger til å gjennomføre de lovpålagte oppgavene, er det ikke mulig å få til godt forebyggende arbeid. Senterpartiet sier det til det kjedsommelige, men det er like sant hver gang: kommunene må få større økonomisk handlingsrom.
I tillegg må sentrale myndigheter ruste opp støtten til idretten betraktelig. Gjennom prinsippvedtak og vedtatte tildelingskriterier for midler i 2002 mener Senterpartiet at det skal bli mer penger til breddeidrett for barn og unge, samt til fleraktivitetsbygg, nærmiljøanlegg og andre aktivitetsanlegg. Men disse vedtakene må følges opp i praksis.
Offensiv satsing på sentrale idrettsarenaer er også viktig for å stimulere idretts-Norge. Derfor er Senterpartiet glade for at forslaget om å støtte prosjektet for nytt Bislett-stadion, og gir vår støtte til dette. Det er prinsipielt betenkelig at Oslo Kommune skal få slik særbehandling, når kommunen selv har nedprioritert bevilgninger til idrettsanlegg. Allikevel mener vi at Bislett har en helt spesiell plass i sportsinteresserte nordmenns hjerter, og det er viktig og riktig å redde Bislett.
Vi trenger gode og moderne idrettsanlegg for å nå målet om idrett og fysisk aktivitet for alle. Både lokale og sentrale myndigheter må settes i stand til å prioritere fysisk fostring for enhver. Vi trenger et mangfoldig tilbud, og det må finnes et tilbud i nærmiljøet. Ved å investere i infrastruktur, oppmuntrer vi det frivillige Norge, som er et lim i samfunnet vårt. Frivillige organisasjoner som f.eks idrettslag utgjør en viktig del av norsk kulturtradisjon. Frivillig innsats bidrar til å dekke viktige behov i samfunnet, deriblant et mangfold av aktiviteter for barn og voksne.
