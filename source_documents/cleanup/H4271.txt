
søndag 5. desember 1999 09:21:56
Venstres landsstyre:
- Krever forbedret opsjonsbeskatning
Venstres landsstyre krever at Regjeringen nå legger opp til en gjennomgang av reglene for skattlegging av opsjoner i arbeidsforhold.
- Norge har Europas kanskje hardeste skattlegging av aksjeopsjoner, en skattlegging som ødelegger for bedriftenes muligheter til å tiltrekke seg kvalifiserte medarbeidere. De dårlige skattereglene rammer særlig virksomheter der lønnsevnen er lav, mens muligheten for å tilby ansatte å delta i fremtidig verdistigning kan være viktig. Det er særlig kompetansebasert næringsliv innen informasjonsteknologi som rammes.
Venstres landsstyre er opptatt av at det må legges til rette for et nyskapende næringsliv som kan sikre arbeidsplasser og verdiskaping i fastlands-Norge etter oljealderen.
Regjeringen har bidratt til å snu noe av den svært skadelige innstrammingen i opsjonsbeskatningen som ble vedtatt av Stortinget i forrige periode, men det er behov for å gå videre i oppmykingen av reglene for å sikre at Norge ikke skal bli hengende etter i kampen om «kunnskapskapitalen» i fremtiden.
- Skattemessig ugunstig behandling av aksjeopsjoner er i realiteten skattlegging av kunnskapskapital og kompetanse Norge trenger mer av. Symbolpreget utjamingspolitikk må ikke bidra til å fjerne grunnlaget for at vi har noe å fordele også i framtiden, mener Venstres landsstyre.
