
Mandag 5. september 1994
KrF åpner sin EU-valgkamp:
Folkestyre, velferd, sysselsetting og
internasjonal solidaritet - nei til union
- KrFs nei er et demokratisk og solidarisk nei, sier Bondevik.
- Våre målsettinger når det gjelder levende folkestyre, velferd, sysselsetting og internasjonal solidaritet kan vi best nå om vi sikrer vår nasjonale handlefrihet ved å si nei til medlemskap i den politiske og økonomiske union. Utviklingen i Finland viser at det nå er muligheter for at alle de nordiske søkerland sier nei til medlemskap i EU, sa Kjell Magne Bondevik da Kristelig Folkeparti markerte starten på sin EU-valgkamp på en pressekonferanse i Oslo mandag.
Bondevik sa at Kristelig Folkepartis hovedargumenter mot EU-medlemskap, og som partiet vil kjøre på i valgkampen, er:
Norge har et velutviklet folkestyre. Ved EU-medlemskap blir flere avgjørelser flyttet til Brüssel og EU, som lider av et "demokratisk underskudd".
KrF sier ja til folkestyret og nei til unionen.
Velferd og sysselsetting
I Norge er det bred enighet om at velferd og sysselsetting er hovedmål for den økonomiske politikken. I Maastricht-avtalen fremtrer lav prisstigning og lave budsjettunderskudd som mål, for oss er dette virkemidler. Den økonomiske union legger opp til harmonisering av virkemidler innenfor et stort område med betydelige innbyrdes forskjeller. Vi bør heller ha frihet til nasjonale tiltak for å løse våre problemer.
KrF sier ja til velferd og sysselsetting og nei til unionen.
Internasjonal solidaritet
Norge har stor troverdighet i fattige land og blir stadig engasjert i fredsmegling i ulike deler av verden. I den politiske union i EU skal det føres en felles utenriks- og sikkerhetspolitikk, og EU skal etterhvert tale med én stemme i internasjonale organer. Dette vil redusere Norges frihet i internasjonal politikk og kunne svekke den konstruktive brobyggerrolle Norge ofte spiller, spesielt i forhold til fattige land.
KrF sier ja til internasjonal solidaritet og nei til unionen.
Kristelig Folkepartis nei til EU-medlemskap er et demokratisk nei og et solidarisk nei.
KrF utfordrer Gro om EØS-avtalen
For å påvirke folk til et ja til EU, fristes nå ja-siden til å spre ubegrunnet frykt om EØS-avtalen vil bestå. Arbeiderpartiet og Kristelig Folkeparti har i fellesskap ansvar for den EØS-avtalen Norge har fått. Da den ble vedtatt var vi enige om at den gir landet økonomisk trygghet og sikrer næringslivet markedsadgang i Vest-Europa. Mange ser verdien i at vi kan oppnå dette uten å vikles inn i en politisk og økonomisk union. Dermed reduseres ja-sidens mulighet for flertall for medlemskap i Den europeisk union. Ja-siden fristes derfor til å tale negativt om EØS-avtalen i sin kamp for EU-medlemskap. Men Regjeringen tar på seg et stort ansvar dersom man på denne måten svekker inntrykket av den avtalen som det er store muligheter for at Norge skal bygge på i forhold til EU også etter folkeavstemningen. Jeg utfordrer derfor Statsministeren til å bekrefte om hun og Regjeringen står fast på det de tidligere sa om EØS-avtalens verdi, sa Bondevik.
Gjennomskuelig ja-strategi
- Ja-sidens strategi er åpenbart å gjøre Senterpartiet til skyteskive på nei-siden, og forsøke å skape et bilde av at nei-siden er identisk med Senterpartiet. Men alle vet at nei-siden representerer en langt større bredde. I tillegg til Senterpartiet, SV og Kristelig Folkeparti, er det et betydelig antall nei-folk både i Arbeiderpartiet og i Høyre.
Ja-sidens kjør på sikkerhetspolitikken har ikke ført fram. Vår sikkerhet er forankret i NATO, og er nå supplert med assosiert medlemskap i Vest-Unionen og aktivt engasjement innen KSSE. Dette ivaretar på en god måte våre interesser.
Ja-siden har heller ikke maktet å sannsynliggjøre at det blir noen konkrete problemer av betydning dersom Sverige sier ja til EU-medlemskap og Norge nei. Det hele bygger på følelse, som man selvsagt vil forsøke å gjøre maksimalt ut av de siste 14 dagene før den norske folkeavstemningen.
Høyre sa nei til dueller med KrF
Bondevik opplyste på pressekonferansen at Kristelig Folkeparti i vår gjorde en henvendelse til ledelsen i Høyre om i fellesskap å arrangere noen dueller mellom de to partiene i EU-saken, i hvert fall en partilederduell. Men Høyre sa nei. I stedet har Høyre inngått et samarbeid med SV om et debatt-opplegg. Det passer nok Høyre bedre fordi man da kan prøve å holde liv i høyre-venstre-konflikten, og spille på motsetningene mellom Høyre og SV i sikkerhetspolitikken. For Høyre er det farligere med en konfrontasjon med KrF fordi det er mange verdikonservative Høyre-folk som er EU-skeptikere og derfor kan ha KrF som alternativ. Det så vi ved siste stortingsvalg.
- Nå har imidlertid KrF og Høyre i Møre og Romsdal avtalt at partienes to parlamentariske ledere, Anders Talleraas og undertegnede som begge er fra fylket, skal møtes til EU-duell i morgen, tirsdag 6. september, i Ålesund, sa Bondevik.
