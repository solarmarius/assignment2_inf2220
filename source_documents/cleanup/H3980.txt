
9.5.2001
Odd Roger Enoksen,
Pressemelding fra
FISKERIMINISTEREN MÅ HINDRE KRISE I NÆRINGA
Senterpartiets leder krever at Fiskeriminister Otto Gregussen legger frem forslag for å hindre at det blir økonomisk krise for fiskerne etter den plutselige fiskestoppen. Enoksen sendte skriftlig spørsmål til fiskeriministeren i dag, onsdag.
Enoksen ber fiskeriministeren sørge for at en i fremtiden unngår en situasjon der det på kort varsel blir annonsert stopp i fisket. Regjeringen må i stedet foreslå omlegginger i forvaltningen som belønner langsiktighet og bærekraftige prinsipper i fisket.
For den konvensjonelle flåten er torskefiske den desidert viktigste for å kunne få en anstendig inntekt av fisket. Den brå avgjørelsen om å stanse alt direktefiske etter torsk, vil føre mange fiskere med mindre fartøyer opp i store økonomiske vanskeligheter. De som baserer seg på jevn virksomhet i hjemlige farvann blir rammet, da mange på langt nær har greid å fiske opp sine kvoter.
Torskestoppen oppfattes som urettferdig for de som prioriterte fiske på større fisk i Lofoten. Dette fisket har rettet seg mot individer som har vært - og er i produksjon. Mange fiskere i Lofoten ergrer seg nå over at dette bærekraftige fisket nå blir straffet fordi fiskerne på Finnmarkskysten har fylt kvotene med småfisk.
Årets torskefiske har vært lite heldig i et bærekraftig forvaltningsperspektiv. Fiskerne som har planlagt i et mer langsiktig perspektiv har blitt rammet hardt. Dette er en håpløs politikk som Fiskeriministeren må rydde opp i, mener Enoksen.
