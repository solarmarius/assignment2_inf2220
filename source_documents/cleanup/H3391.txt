
8. februar 2001
Fra stortingsrepresentant Kari Økland, KrF
Distriktsfjernsyn i Nordland og Østfold
Vi har nå grunn til å tro at NRK tar konsekvensene og sørger for at distriktssendingene på fjernsyn i Nordland og Østfold blir realisert så snart som mulig, sier stortingsrepresentant Kari Økland etter Stortingets behandling av saken fredag.
Fullføring av utbyggingen av distriktsfjernsyn var en forutsetning for Stortingets vedtak om å øke lisensen både i 1996 og 1997. Det er investert store beløp i nye lokaler og topp moderne utstyr for å sende, men de planlagte sendingene er blitt utsatt gang på gang. Både stortingspolitikere og andre har gjentatte ganger reagert på at NRK ikke bruker lisensøkningen til det som var Stortingets forutsetning og som faktisk også var NRK sitt eget ønske. Det er mange lisenskroner som er betalt og som betales til et formål som enda ikke er realisert. Saken er lite tillitsvekkende behandlet fra NRKs side. Selv om de er blitt et AS, betyr det ikke at de ikke skal følge forutsetningene for Stortingets vedtak.
Saken ble tatt opp på initiativ fra kontroll- og konstitusjonskomiteen i fjor høst da den ikke var tilfreds med utviklingen med disse distriktssendingene. Behandlingen viser at Stortingets forutsetninger står fast og kulturministeren har bedt NRK legge disse forutsetninger til grunn for det videre planarbeid med distriktssendinger med fjernsyn i Nordland og Østfold.
Stortinget har vært svært tålmodige i denne sak. Vi har ventet lenge på sendestart allerede, sier Kari Økland
