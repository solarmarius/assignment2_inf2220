
Onsdag 29. oktober 1996
Parlamentarisk leder Kjell Magne Bondevik (KrF):
HUSET MÅ BYGGES PÅ ET SOLID FUNDAMENT!
- Et "norsk hus år 2000" må bygge på et solid fundament. Det beste og mest slitesterke har vi i vår kristne og humanistiske kulturarv. Det sa dessverre ikke Statsministeren noe om i sin tiltredelseserklæring. Det store intervjuet i Verdens Gang sist helg tydet imidlertid på at Statsministeren er åpen for en debatt om hvordan vi skal videreføre og levendegjøre de verdier som ligger i vår kulturarv. Dette sa kristelig Folkepartis parlamentariske leder, Kjell Magne Bondevik da Stortinget i dag drøftet Jagland-regjeringens tiltredelseserklæring.
- Vi kan finne likhetstrekk mellom sosialdemokratiets solidaritetstenkning og Kristelig Folkepartis verdigrunnlag. Svakheten med sosialdemokratiet i Norge har iomidlertid ofte vært at man ikke ser sammenhengen mellom sosialetikk og individualetikk. Man er opptatt av normer og verdier for fellesskapet, men erkjenner ikke at dette også forutsetter størst mulig fellesskap i normer for enkeltmenneskene. Et samfunn er jo egentlig organisering av forholdet mellom enkeltmennesker, og derfor er også individualetikken av stor betydning. Jeg utfordrer Arbeiderpartiet til en debatt om dette, sa Bondevik.
- Kristelig Folkeparti har ofte vist vilje til konstruktive samarbeidsløsninger med regjeringspartiet. Dette vil også være vår linje fremover. Men den første testen på Arbeiderpartiets reelle samarbeidsvilje vil være den videre behandling av statsbudsjettet. Statsministeren har fremhevet en økt prioritering av eldreomsorg og helsetjenestene som viktig. Men det budsjett Arbeiderparti-regjeringen la fram var dessverre ikke særlig preget av dette. Det blir derfor spennende å se om den nye regjeringen vil komme Kristelig Folkeparti i møte på disse områdene, sa Bondevik.
Også spørsmålet om søndagsåpne butikker ble tatt opp igjen.
- Under trontaledebatten for få dager siden ville ikke Arbeiderpartiet stemme for Kristelig Folkepartis forslag. Thorbjørn Jagland mente likevel at Regjeringen burde utrede saken, samtidig som han selv avslørte betydelig sympati for intensjonene i vårt forslag. Jeg vil derfor nå spørre Statsministeren hvordan han som regjeringssjef følger opp den saken. han har nå selv styring med den utredning han ønsket at Regjeringen skulle foreta, fremholdt Bondevik.
