
Onsdag 7. juni 1995
Mediepolitisk talskvinne Solveig Sollie (KrF):
NØDVENDIG TRYGGING AV ORGANISASJONSRADIOENE
-Jeg er glad for den tryggingen av organisasjonsradioenes kår som er skjedd gjennom innstillingen til regjeringens melding om nærkringkasting. Dette er helt nødvendig for å sikre det mangfoldet i eteren som var selve ideen bak oppløsningen av kringkastings-monopolet i sin tid. Det sier stortingsrepresentant Solveig Sollie (KrF, Telemark). Hun er nestleder i Familie-, kultur- og administrasjonskomiteen som avga innstilling onsdag.
-Jeg legger ikke skjul på at jeg er overrasket over at en sosialdemokratisk kulturminister la fram en melding om nærkringkasting som i så sterk grad prioriterte de kommersielle og kapitalsterke nærradioene, sier Solveig Sollie. -Jeg er derfor glad for at flertallet i komiteen avviste regjeringens forslag om at det bare var disse radioene som skulle sende på dagtid i områder med én frekvens, mens organisasjonsradioene var henvist til tida etter klokka 18. Hadde regjeringens opplegg blitt vedtatt, ville det kunne ført til en sanering av de små nærradioene, mens de kommersielle radioene ville rådd grunnen alene.
Solveig Sollie sier at det er nødvendig med en viss regulering av konsesjons-områdene, men samtidig er det viktig at disse ikke blir så store at ideen om nær kringkasting blir helt borte.
-Jeg synes nærradioene må samarbeide mer om å få til helhetlige sendeflater. Det vil bidra til å beholde lytterne. Et samarbeid om programstoff vil dessuten være kostnadsbesparende for nærradioene, sier hun.
Når det gjelder lokalfjernsyn, vil stortingsflertallet legge til rette for bedre rammevilkår for disse, blant annet ved å be TV2 ta sine forpliktelser på alvor når det gjelder å inngå samarbeidsavtaler med lokalfjernsynet. -Dette er en del av TV2 sine konsesjonsbetingelser, minner Solveig Sollie om.
KrFs mediepolitiske talskvinne sier hun er glad for den prinsipielt viktige avgjørelsen om at sponsing i NRK må begrense seg til maksimalt 1 prosent av NRKs totalbudsjett. -I motsetning til de kommersielle stasjonene, er NRK lisensfinansiert, og da er det ikke riktig at de i tillegg skal ha nærmest ubegrensede muligheter til direkte og indirekte sponsing av sin virksomhet, sier Solveig Sollie til slutt. (KrF-Press/NPE)
