
19.11.2003
Eli Sollied Øveraas, St.repr. Sp
Leserinnlegg
En seier for distriktene
Samtlige partier på Stortinget har stilt seg bak et opplegg som sikrer bedre kompensasjon for bortfall av ordningen med differensiert arbeidsgiveravgift enn det Regjeringen foreslo i høst. Dette er en seier for distriktene, fordi det reduserer ulempene ved denne omleggingen så langt som råd er.
Senterpartiet mener det hadde vært mulig å beholdt hele ordningen dersom Regjeringen hadde gjort mer for å heve saken fra det byråkratiske til det politiske plan. Dette er en ordning som er viktig for bosetting i distrikts-Norge. Det er dramatisk at ikke et slikt viktig hensyn har gått foran stadig nye regeltilpasninger fra Brussel. Når ordningen nå likevel faller bort har det for
Senterpartiets del vært særlig viktig å sikre minst mulig skadevirkninger. Vi er svært fornøyd med at de forslag vi har lagt til grunn gjennom hele denne prosessen, nå støttes av et samlet storting.
Det viktigste som nå skjer er, at Regjeringen har tatt signalene fra et samlet politisk miljø om at iverksettelsen av endringene må utsettes slik at berørte virksomheter får tid til å tilpasse seg best mulig, og at det nå er søkt ESA om en slik utsettelse.
Videre sikrer Stortingsflertallet at omfanget av avgiftsøkningen reduseres så mye som mulig, gjennom at Regjeringa er pålagt å utforme en modell der så mange virksomheter som mulig, både i privat og offentlig sektor, kan beholde differensiert sats som i dag.
For Senterpartiet har det vært svært viktig at de næringer og regioner som taper på omleggingen, skal sikres full og varig kompensasjon. Dette skal nå gjennomføres og det skal gis en samlet oversikt over dette i de årlige statsbudsjettene. Det blir også viktig å sikre de næringene som kommer spesielt dårlig ut, og som ikke vil nyte godt av de ulike kompensasjonsordningene.
Innføring av høyere arbeidsgiveravgift i distriktene gjør at vi må forsterke de generelle distriktspolitiske virkemidlene slik at vi kan sikre fortsatt vekst og utvikling i hele landet. Senterpartiet vil fortsatt bidra til en bedre distriktspolitikk, nå gjenstår det å se hva de andre partiene legger på bordet.
