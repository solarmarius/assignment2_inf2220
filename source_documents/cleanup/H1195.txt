
15. mars 2001
Høyres Stortingsgruppe
Stortingsrepresentant Erna Solberg;
Høyre foreslår mer fleksible overtidsregler!
Høyre fremmer i dag forslag i Stortinget om at overtidsbestemmelsene i arbeidsmiljøloven skal utvides og gjøres mer fleksible. I dagens arbeidsliv har både bedrifter og arbeidstakere ønsker om mer fleksibilitet f.eks gjennom mer intensive arbeidsperioder og motsvarende mer fri. Reglene i arbeidsmiljøloven gjør det vanskeligere å finne frem til slike frivillige ordninger mellom arbeidsgiver og arbeidstaker. I enkelte tilfeller er arbeidsmiljøloven forsøkt brukt for å forhindre lokale avtaler innenfor helsesektoren for å avvikle operasjonskøer gjennom turnusordninger som på kort sikt innebærer overtid.
Høyre forslår derfor at arbeidsmiljøloven endres slik :
- at maksimalrammen for frivillig avtalt overtid på årsbasis økes til 400 timer året
- at ukes- og månedsreguleringen av overtid mykes opp og det innføres gjennomsnittsberegninger
- at det spesifiseres at innenfor disse tidsrammer og gjennomsnittsberegninger er tillatt med planlagt overtid basert på frivillige arbeidsavtaler.
"Det er behov for en mer moderne og fleksibel arbeidsmiljølov både av hensyn til arbeidstaker og for å få viktige arbeidsoppgaver gjort både i offentlig og privat sektor. Vårt forslag har som mål å legge rammene for dette, sier Høyres stortingsrepresentant Erna Solberg.
