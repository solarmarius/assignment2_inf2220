
Mandag 16. desember 1996
Sentralstyret i KrFK:
- MEKLING VED SAMLIVSBRUDD OGSÅ MELLOM SAMBOENDE!
- Hensynet til barna tilsier at også samboere bør gjennomgå en mekling ved samlivsbrudd, etter modell av den mekling ektefeller må gjennom. At samboere ikke i utgangspunktet ønsker formaliserte forpliktelser overfor hverandre er deres sak. Men hensynet til barns beste angår flere enn dem selv, et ansvar samboerne må være villige til å ta. Det er sentralstyret i Kristelig Folkepartis Kvinner som uttaler dette.
- Stortinget skal til våren behandle forslaget til ny barnelov. Barne- og familieminister Sylvia Brustad må i sitt forslag ta konsekvensen av de utrygge forholdene mange barn lever under. Barnas situasjon ved samlivsbrudd må tas mer alvorlig, mener sentralstyret.
- Et barn hvis foreldre er gift, har en trygghet i forhold til samlivsbrudd ved at foreldrene må gjennom tvungen mekling, hvor hovedspørsmålet er organiseringen av samvær og ansvar for barnet. For å synliggjøre det felles ansvaret foreldre har for sine barn, bør også samboere som hovedregel gå gjennom mekling ved samlivsbrudd. Det bør også være et krav at mekling skal pågå til foreldrene er enige. Begge disse punkt bør lovfestes i den nye barneloven, fastslår sentralstyret.
- Vi er selvsagt oppmerksomme på at samboere ikke kan pålegges tvungen mekling. Vi er likevel av den oppfatning at lovfesting av mekleplikt og konkret oppfølging overfor samboerne i seg selv kan bidra til å bevisstgjøre partene på sitt ansvar. Hensynet til sine barns beste tilsier at også samboerforhold må forplikte og gi rettigheter, slutter sentralstyret.
