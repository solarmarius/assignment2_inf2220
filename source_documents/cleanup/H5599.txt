
22.02.2002
- Kvinnebevegelsen må være for alle
- Arbeiderpartiets kvinnebevegelse skal være et åpent og inkluderende forum for kvinner i alle aldre, der vi møtes til en åpen debatt og jobber for å nå våre politiske mål. Vi trenger alle gode krefter, både yngre og eldre kvinner, og det er viktig at alle slipper til. Det sier kvinnebevegelsens leder Karita Bekkemellem Orheim i en kommentar på kritikken fra AUF-leder Eva Kristin Hansen.
- Arbeiderpartiets kvinnebevegelse skal være et åpent og inkluderende forum for kvinner i alle aldre, der vi møtes til en åpen debatt og jobber for å nå våre politiske mål. Vi trenger alle gode krefter, både yngre og eldre kvinner, og det er viktig at alle slipper til. Det sier kvinnebevegelsens leder Karita Bekkemellem Orheim i en kommentar på kritikken fra AUF-leder Eva Kristin Hansen.
- Dersom det finnes enkelttilfeller der unge kvinner blir motarbeidet eller noen bruker bevegelsen som maktbase for egne posisjoner, må vi ta det på alvor og ta tak i det når det skjer. Når det oppstår problemer, må vi ta dem opp med hverandre og ordne opp underveis. Det er legitimt å ta opp ting i det offentlige rom, men det kan ikke bli slik at en unngår å ta diskusjoner med hverandre innad i de fora der de naturlig hører hjemme, sier Orheim.
Hun peker på at kvinnebevegelsen har gjort flere organisasjonsmessige endringer de siste årene nettopp for å forhindre forhold som AUF-lederen beskriver.
- Kvinnebevegelsens tillitsvalgte blir valgt av landsmøtet og fylkesårsmøtene i partiet. Det er ikke en liten klikk som sitter og velger hverandre, men medlemmer fra hele landet. I tillegg har vi omorganisert våre sentrale ledermøter, slik at ei AUF-jente fra hvert fylke er med, sier Orheim, som understreker at hun selv har prioritert samarbeidet med AUF høyt i sin ledertid.
For ytterligere å styrke dette samarbeidet, skal et forslag om å gi AUF automatisk representasjon i de kvinnepolitiske styrene i fylkene behandles av Arbeiderpartiets landsmøte til høsten.
