
Dato: 26.02.04
Stortingsrepresentant Øyvind Vaksdal (FrP)
FrP ønsker teknologinøytrale støtteordninger
Fremskrittspartiet reagerer på Regjeringens forfordeling av enkelte teknologier når støttemidler fordeles innen energisektoren. Nå vil partiet ta opp problemstillingen med statsråden.
Energipolitisk talsmann Øyvind Vaksdal mener energisituasjonen i Norge er så alvorlig at man må sikre kraftutbygging som monner, og ikke stadig føre pengene i retning av marginale og ulønnsomme prosjekter, men med teknologi som enkelte politikere mener er "spennende".
- Dagens energibehov tilpasser seg ikke politikernes drømmer om fremtidig kraftproduksjon. Det er politikerne som må tilpasse seg dagens kraftbehov og fremme løsninger som møter dagens utfordringer, sier Vaksdal i en kommentar.
Vaksdal har varslet følgende spørsmål til Stortingets spørretime neste onsdag.
"Dagens tilskuddsordninger for kraftproduksjon vitner i mange tilfeller om miljøsymbolikk mer enn fornuftig energipolitikk. Det er for eksempel mulig å produsere strøm i en del drikkevannstunneler. Et slikt tiltak benytter seg av eksisterende rørgater og vannmagasin, med tilnærmet ingen negativ miljøeffekt. Samtidig har dette høyere byggekostnad enn annen vannkraft, og blir derfor ofte nedprioritert. Mener statsråden det er riktig at vindkraft mottar tilskudd mens slike miljøvennlige vannkraftprosjekt nektes?"
