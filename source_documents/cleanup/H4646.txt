
25. november 1999
Hill-Marta Solberg
Presseutdrag av Solbergs innlegg i finansdebatten
- Det er grunn til å hevde at budsjettavtalen mellom sentrum og Arbeiderpartiet denne høsten kan danne grunnlag for nye allianser i norsk politikk - allianser som vil ha betydning for hvordan de store velferdsoppgavene skal løses de første årene i et nytt århundre. Dette sa Arbeiderpartiets nestleder Hill-Marta Solberg i finansdebatten torsdag.
Solberg understreket at det politiske grunnlaget for årets budsjettavtale ble lagt da sentrumspartiene gjorde det klart at det bare var i samarbeid med Arbeiderpartiet de kunne få flertall for en god fordelingspolitikk.
- Derfor er det viktig å få fram hva sentrumspartiene egentlig tenker om politiske allianser framover. Det er vanskelig, slik jeg ser det, ett år å satse på bedre fordeling gjennom å samarbeide med Arbeiderpartiet, for så neste år i allianse med høyrepartiene sette en strek over det hele, sa Solberg.
- For Arbeiderpartiet var mer rettferdig fordeling et viktig mål for budsjettforhandlingene. Budsjettavtalen for 2000 er blitt et bidrag til mer rettferdig fordeling. De rike må bidra med mer til fellesskapet. De med lavest lønn får mer å leve av. Kommuneøkonomien bedres og viktige velferdsordninger styrkes. Og ikke minst, vi har fått gjennomslag for en mer offensiv nærings- og sysselsettingspolitikk og en egen tiltaksplan overfor verkstedindustrien og leverandørindustrien, understreket hun.
Solberg var glad for at budsjettavtalen mellom Arbeiderpartiet og gir skattelette for de laveste lønnsinntektene på over 1 milliard kroner.
- For deltidsarbeidende med henholdsvis 75.000 kroner og 100.000 kroner i lønnsinntekt blir skatteletten 4.300 kroner og 2.850 kroner. Det er særlig enslige med lave inntekter, deltidsarbeidende, trygdede med noe lønnsinntekt i tillegg til trygden og skoleelever og studenter med jobb ved siden studiene som får glede av skattereduksjonene.
Solberg nevnte spesielt innføringen av det nye lønnsfradraget på 30.600 kroner som et første steg i en skattereform for de laveste lønnsinntektene. Det nye lønnsfradraget vil også gjøre det mer lønnsomt å gå fra trygd til arbeid, fordi mange trygdede i dag har lite å tjene på å gå fra trygd til en ofte dårlig betalt jobb. Også pensjonister med noe lønnsinntekt ved siden av, får glede av lønnsfradraget. I tillegg er det i skatteopplegget neste år lagt inn skattelette for pensjoner opp til om lag 160.000 kroner. Slik er den sosiale profilen på skatteopplegget neste år ivaretatt både for lønnstakere og pensjonister.
Solberg understreket at skatteletten for de lavest lønnende er ikke betalt ved å skli på budsjettbalansen. Den er først og fremst betalt av økte skatter på de som har mest: redere, eiere av forretningsbygg, næringsdrivende med de høyeste inntektene og en ny toppskatt på 6 prosent på inntekter over 762.700 kroner. Skatteletten er med andre ord finansiert gjennom omfordeling.
Selv om ledigheten i dag samlet sett er lav i Norge, pekte Solberg på at vi samtidig ser alvorlige tegn til økende ledighet, spesielt innen verftsindustrien og industri med store leveranser til oljesektoren.
- I 1998 gikk antallet arbeidsplasser i industrien ned for første gang på fem år. Arbeidskraftundersøkelsen for 3. kvartal 1999 viser en nedgang på 25.000 sysselsatte i industrien siden tilsvarende kvartal i 1998. I denne situasjonen er det viktig å innrette politikken slik at den kraftige investeringsnedgangen dempes. Da blir de negative utslagene på aktivitet og sysselsetting mindre. Arbeiderpartiet har over lang tid hevdet at regjeringen har vært altfor passiv overfor disse utfordringene. Regjeringens opplegg overfor industrien var utilstrekkelig. For Arbeiderpartiet var det åpenbart at budsjettet måtte få en langt mer offensiv profil på nærings- og sysselsettingsområdet. Det er positivt og gledelig at regjeringspartiene i forhandlingene har villet komme oss i møte på disse viktige områdene, ved økt satsing på utdanning, investeringstiltak og kompetansegivende arbeidsmarkedstiltak, sa Solberg.
Solberg framhevet også at budsjettavtalen innebærer at retten til sjukelønn for lavtlønnede gjeninnføres fra 1. januar 2000.
- Denne retten ble fjernet i sentrumspartienes tidligere budsjettforlik med Høyre og Fremskrittspartiet, og regjeringen innså selv hvor urettferdig dette var da den i sitt budsjettforslag foreslo gjeninnføring fra 1. juli neste år. Nå får de deltidsansatte retten tilbake fra nyttår.
Også kommunene vil i neste år merke de positive konsekvensene av budsjettavtalen, mente Solberg.
- I valgkampen var alle opptatt av at skolen skulle styrkes. Mange rektorer viste til at de manglet ressurser for å gjøre undervisningen mer interessant for elevene. Når kommuneøkonomien nå styrkes betydelig i forhold til regjeringens opplegg, kan vi endre dette. Kommuneopplegget for neste år innebærer en økning av rammetilskuddet for primærkommunene med 500 millioner kroner og for fylkeskommunene med 150 millioner kroner ut over regjeringens opplegg. I tillegg økes flere øremerkede tilskudd slik at kommuneøkonomien samlet styrkes med 1 milliard kroner som en følge av budsjettavtalen. Regionsykehustilskuddet økes med 35 millioner kroner for å kompensere for manglende pris- og lønnsjustering.
- Etter to år med rekordlav barnehageutbygging legges det opp til 6000 nye barnehageplasser for barn over 3 år. I følge regjeringen skal dette gi full barnehagedekning for disse barna. I tillegg innebærer budsjettavtalen at antall barnehageplasser for de minste barna økes med 2000. Budsjettavtalen innebærer også en økning på 100 millioner kroner i driftstilskuddet neste år. Det vil gjøre det mulig å redusere foreldrebetalingen noe, sa Solberg, som også framhevet at en økning på 100 millioner til skolefritidsordningen vil gi nesten samme tilskuddsnivå som før de borgerlige partiene kuttet dette ned i sitt budsjettforlik.
Budsjettforliket mellom Arbeiderpartiet og Regjeringen vil i følge Solberg også gi økt satsing på høyere utdanning og studentboliger.
- Universitetene står midt i et viktig omstillingsarbeid som bl.a. vil være avgjørende for etterutdanningsreformen. I budsjettavtalen har vi derfor funnet rom for en styrking av universitetene og den desentralisert høyskoleutdanningen med 120 millioner kroner Videre skal det bygges 1.000 studentboliger neste år, over dobbelt så mange som i regjeringens opplegg. I tillegg har Arbeiderpartiet fått gjennomslag for 100 millioner til første steg for at skolebøkene i videregående skole skal bli gratis.
Når det gjelder tiltak overfor verfts- og leverandørindustrien, viste Solberg til at budsjettavtalen mellom Arbeiderpartiet og sentrumspartiene innebærer en dobling av fornyelsestakten i fergeflåten, og en betydelig økning på fornyelse av fiskeflåten.
- Dette vil gi kjærkomne oppdrag for flere verft langs kysten som nå sliter med tynne ordrebøker. Økte tilskudd til fiskerihavneanlegg og økte bevilgninger til veibygging vil også gi økt aktivitet, og vil virke positivt for næringslivet i distriktene.
- Samlet sett representerer derfor budsjettavtalen mellom Arbeiderpartiet og sentrumspartiene for år 2000 en viktig dreining av politikken i retning av bedre fordeling og trygging av arbeid og velferd, konkluderte Hill-Marta Solberg.
