
Dato: 3. september 2005
Formann i FrP, Carl I. Hagen
Glad for støtte fra transportbransjen
Norsk Lastebileierforbund krever nå lavere avgift på diesel for å unngå konkurser.
- Det viser at FrP har rett i de høye avgiftene på drivstoff må reduseres, sier formann Carl I. Hagen, som er glad at flere enn FrP nå tar til orde for avgiftskutt.
Det er i et brev til statsminister Kjell Magne Bondevik og Jens Stoltenberg, Norsk Lastebileierforbund krever et umiddelbart avgiftskutt på diesel, og at det vurderes et system med fleksibel avgift, slik at store prissvingninger unngås.
- Dette er helt i tråd med FrPs politikk. Så sent som i våres foreslo vi et umiddelbart avgiftskutt på 1 krone i bensin og dieselavgiften, samtidig som vi også ba om en vurdering av fleksibel drivstoffavgift, sier Hagen.
Han viser til at Frankrike hadde et slikt system frem til 2002, og at det nå kreves gjeninnført. - I Frankrike truer yrkessjåførene med blokkader om ikke systemet gjeninnføres. Det forteller om behovet for avgiftskutt.
- Det er rett og slett ikke holdbart å påstå at staten er avhengig av inntektene fra drivstoffavgiftene. For hver dollar oljeprisen går opp så kan bensinavgiften kuttes med én krone og fortsatt gå i pluss. Det sier seg selv at det bare er politisk vilje som må til, understreker Hagen.
Carl I. Hagen holder i dag flere valgappeller i Oslo hvor han blant annet vil ta opp de høye drivstoffprisene. Se www.frp.no  for full oversikt over Hagens reiserute.
