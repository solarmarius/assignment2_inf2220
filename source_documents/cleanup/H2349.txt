
Mandag 29. mars 1993
KrF-leder Kjell Magne Bondevik i debatten om Partnerskapsloven:
ET STERKT OG GALT SIGNAL I FAMILIEPOLITIKKEN
Det vil være et sterkt og galt familiepolitisk signal å gi dersom Odelstinget vedtar forslaget til partnerskapslov. Blir forslaget vedtatt, signaliserer man at ekteskapet ikke lenger skal ha en særstilling som fundament i vårt samfunn. Dette kan på lengre sikt bli en ulykke. Dette sa Kristelig Folkepartis leder Kjell Magne Bondevik da Odelstinget mandag behandlet forslaget til lov om partnerskap for homofile og lesbiske.
Kjell Magne Bondevik karakteriserte det som sterkt beklagelig at Regjeringen har fremmet et slik forslag, og la til at det er like beklagelig at representanter for ulike partier i Odelsting og Lagting ser ut til å sørge for at forslaget får flertall.
-Jeg har merket meg at representanter for Høyre i forbindelse med partiets landsmøte sist helg har fremholdt at partiet skal understreke sin verdikonservative profil. Men det første som skjer, er at partiet er uten standpunkt i et så sentralt verdispørsmål som partnerskapsloven, sa Kjell Magne Bondevik. Han ønsket ikke å støtte det alternative forslaget som flertallet i Høyre fremmet i debatten, som han mente gir altfor uklare signaler.
Bondevik avviste at det å støtte partnerskapsloven er den eneste måten å vise forståelse for de homofiles livssituasjon på.
-Jeg er enig i at det er mye ned gjennom vår historie det er grunn til å sette fingeren på, og det er nødvendig med større innlevelse og forståelse i de homofiles livs-situasjon. Men det betyr ikke at man aksepterer det etiske syn som ligger til grunn for homofilt samliv, sa Bondevik. Han la til at et samfunn selvsagt har full rett til å prioritere én samlivsform i sin lovgivning, uten at man dermed straffeforfølger andre.
-Det har vært bred enighet om en slik prioritering fram til dag. Dagens lovforslag representerer et brudd med dette. Det må være en tankevekker, spesielt for politikere som vil være verdikonservative, sa Kjell Magne Bondevik i sitt innlegg.
