
03.04.03
Morten Lund (Sp)
21.000 FLERE LEDIGE PÅ ETT ÅR: -PÅ TIDE AT REGJERINGEN SER ALVORET
-Den sterke veksten i ledigheten skyldes en fullstendig passiv næringspolitikk, og at Norges Bank fikk praktisere en rentepolitikk med ensidig inflasjons-fokus altfor lenge, sier finanspolitisk talsmann i Senterpartiet Morten Lund.
-Ledigheten er langt verre og mer dramatisk enn statistikken forteller. Den forteller ikke om den krise og utrygghet som enkeltpersoner og lokalsamfunn nå opplever. Den forteller ikke om de enorme tap som Norge får ved at villige arbeidsfolk ikke får delta i verdiskapingen, og i stedet blir avhengig av dagpenger, fortsetter Morten Lund.
Senterpartiet krever at Regjeringen i Revidert Nasjonalbudsjett fremmer forslag om kraftige tiltak i den størrelsesorden som Statistisk Sentralbyrås beregninger har vist er nødvendig for at ledigheten ikke skal øke videre. Tiltakene må omfatte langt mer enn midlertidige tiltak for å beholde kompetanse. Økte bevilgninger til bygg og anlegg vil gi gode og raske resultater. Økte bevilgninger til SND vil bidra til at mange av de som nå vurderer å flagge ut, legger bort disse planene. Senterpartiet mener det nå er viktig å satse mest på å utvikle videre de områder der vi har mulighet til å bli best. Flere av disse bransjer har nå store vansker, bl.a. verkstedsindustrien, marine næringer, reiseliv og næringsmiddelindustri. Vi mener det også må bevilges mer slik at ansatte i skoler, eldreomsorg og helsevesen ikke må sies opp.
-Jeg synes det er på tide å minne Arbeiderpartiet på de beregninger Regjeringen Stoltenberg la fram i Langtidsprogrammet i 2001. De viste at arbeidsstyrken representerer en verdi som er 14 ganger større enn petroleumsformuen. Også Arbeiderpartiet må nå innse at det i ei nedgangstid må brukes noe mer av oljeformuen for å unngå at arbeidsstyrkens verdi blir varig svekket, avslutter Morten Lund.
