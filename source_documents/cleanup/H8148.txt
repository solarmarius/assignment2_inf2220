
Dato: 19.02.04
Stortingsrepresentant Øyvind Vaksdal og Øyvind Korsberg (FrP)
FrP krever grønt lys for gasskraftverk
Flere energiselskap har i det siste luftet konkrete planer om å bygge gasskraftverk. Så langt har Regjeringen sagt gasskraftverk ikke bygges på grunn av manglende økonomisk lønnsomhet.
FrP har derimot lenge påpekt at det er Regjeringens negative signaler som er til hinder for en utbygging, og partiets medlemmer i Energi- og miljøkomiteen, Øyvind Vaksdal og Øyvind Korsberg, vil i førstkommende spørretime på Stortinget utfordre Regjeringens påstander.
- Den siste tids utvikling viser at påstanden om manglende lønnsomhet bare er et skalkeskjul for Regjeringen, sier Vaksdal, og viser til at KrF har en lang historie for å kjempe MOT gasskraftverk. Nå har Statoil, Skagerak Energi og Lyse Energi kommet på banen med forslag om gasskraftverk. Utfordringen er derfor ikke om det er lønnsomt, men om Regjeringen faktisk er villig til at gasskraftverk skal bygges.
Øyvind Korsbergs spørsmål til Steensnæs:
"I Stortingets spørretime den 11.02 sa statsråd Steensnæs: "Regjeringen er positiv til å la de tre konsesjonene som er gitt for konvensjonelle gasskraftverk på både Skogn, Kårstø og Kolsnes, få gå, slik at det er opp til eierne hvorvidt disse gasskraftverkene skal bygges eller ikke." Dersom Statsråden virkelig er positiv til at disse tre konsesjonene skal brukes, hvorfor er Regjeringen så opphengt i den geografiske plasseringen, all den tid CO2-"forurensingen" ansees å være et globalt og ikke lokalt miljøproblem?"
Øyvind Vaksdal spørsmål til Steensnæs:
"Statsråd Steensnæs viste i Stortingets spørretime den 11.02.04 til at Regjeringen ikke kan gripe inn i selskapenes beslutningsvurdering hva gjelder bygging av gasskraftverk. Samtidig ser vi at det i det siste er bygget en del vindkraftverk rundt i Norge, til tross for at slike anlegg har lavere lønnsomhet enn gasskraftverk. Tror statsråden det ville blitt bygget vindkraftanlegg i Norge uten statlige subsidier, støtteordninger, og/eller tilrettelegging?"
