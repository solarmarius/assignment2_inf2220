
Onsdag 8. januar 1992
Stortingsrepresentant Solveig Sollie:
--IKKE GRUNNLAG FOR GATT-OPTIMISME
--Jeg kan ikke se at dokumentet fra GATT-lederen Arthur Dunkel gir noe grunnlag for norsk optimisme, sier stortingsrepresentant Solveig Sollie, som er landbrukspolitisk talskvinne for Kristelig Folkeparti. Hun markerer dermed sterk uenighet med statsminister Gro Harlem Brundtland i denne saken.
--Jeg ser det som helt nødvendig at bondeorganisasjonene sier fra hvordan de ser på dette. Jeg mener også at dersom Dunkels skisse blir det endelige resultat, vil det få enorme konsekvenser for distriktene, sier Solveig Sollie, som ikke synes ordet "katastrofe" er for sterkt.
--Dersom dette blir det endelige resultat, vil det skje en reell reduksjon i støtten til landbruket mot 1999 på omlag 10 milliarder. Selv med maksimal effektivisering vil man ikke komme i nærheten av dette. Jeg kan jo nevne som eksempel at om man legger ned all kornproduksjon i Norge, vil man bare kunne spare inn en tredjedel av dette beløpet, sier Solveig Sollie, som synes det blir for løst når regjeringen tolker inn i dokumentet ting som ikke står der, og dessuten gir tolkninger som tildels er i strid med ting som faktisk står.
Solveig Sollie minner om at saken skal tas opp igjen i 1998. --Da vil det virkelig bli eksersis på tolkningen, tror hun.
--Jeg kan ikke la være å spørre om statsministeren virkelig ikke ser de store konsekvensene dette får for norsk landbruk, og over at hun kan avvise blankt at Norge kan ta reservasjoner, mens hennes nederlandske kollega sier at Dunkels opplegg er for dårlig for jordbruket i hans land, som har udiskutabelt mye bedre forutsetninger enn Norge har.
Til slutt minner Solveig Sollie om at regjeringspartiet lovte i sitt svar på Kr.F.'s 42 spørsmål at man skulle arbeide aktivt for internasjonal aksept for Norges tilbud i GATT-forhandlingene. --Dette er milevis fra å oppfylle et slikt løfte, slår Kr.F.'s jordbrukspolitiske talskvinne fast.
