
15.6.2000
Marit Tingelstad,
Pressemelding fra
HVEM SKAL IVARETA VÅRE NASJONALE MILJØVERDIER?
Etter utsagn fra enkelte kommuner og fjellstyrer, kan det synes som om det er et uklart ansvarsforhold mellom Fjellstyret og Statens Naturoppsyn. Statens Naturoppsyn har etablert seg i statsallmenningene, der fjellstyrenes oppsyn er etablert. Statens Naturoppsyn har også etablert et parallelt apparat til fjelloppsynet og de ønsker å gå inn i funksjoner som fjelloppsynet har i dag, bl.a. oppsynet under villreinjakta.
Dette synes å stå i strid med stortingsflertallet som sier at der det eksisterende oppsyn fungerer godt er det ingen grunn til å legge det ned eller erstatte det med et oppsyn som har mindre kunnskap om og oversikt over det området det skal arbeide i. En må i stor grad ta sikte på at statens naturoppsyn skal bygge på eksisterende kompetanse og forvaltningsorganisasjoner.
På bakgrunn av dette stiller Marit Tingelstad i dag følgende skriftlige spørsmål til miljøvernminister Siri Bjerke:
Stortinget vedtok i forrige periode å opprette et statlig naturoppsyn med det formål å ivareta nasjonale miljøverdier og å forebygge miljøkriminalitet. I Innst.O. nr.64 (1995-96) la Stortingsflertallet vekt på forholdet mellom Statens Naturoppsyn og andre etablerte oppsynsordninger. Hva er erfaringene så langt når det gjelder samarbeidet og grenseoppgangen mellom Statens Naturoppsyn og andre lokale oppsynsorganer?
