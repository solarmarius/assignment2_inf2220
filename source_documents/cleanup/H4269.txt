
lørdag 4. desember 1999 17:48:45
Venstres landsstyre:
- Nødvendig omorganisering av petroleumssektoren
Venstres landsstyre mener at en gjennomgang av det statlige eierskapet innen petroleumssektoren nå presser seg frem. Norsk sokkel befinner seg nå i en mer "moden" fase, samtidig som også de norske oljeselskapene øker sin internasjonale aktivitet betydelig. Det er i en slik situasjon mye som taler for at også risikoen et slikt utvidet fokus innebærer, bæres av flere enn staten alene. For Venstre er det viktig at både verdiskapingsaspektet, hensynet til nasjonal styringsrett over viktige naturressurser og andre demokratiske hensyn ivaretas i en slik prosess.
Venstres landsstyre går inn for at staten selger ut inntil en tredel av sin eierandel i Statoil når Regjeringen til våren legger fram Stortingsmeldingen om fremtiden for norsk petroleumsnæring. Samtidig understreker Venstre at det ikke er aktuelt å tilføre SDØE i sin helhet til Statoil, slik selskapets styre har tatt til orde for. Det er fortsatt, som da SDØE ble opprettet, viktig å forhindre at Statoil får en for dominerende rolle innen norsk petroleumsutvinning.
SDØE må fortsatt være det sentrale virkemiddel for staten for å forvalte petroleumsressursene.Det må allikevel vurderes hvordan deler av SDØE kan brukes til å bidra til videre industripolitisk utvikling.
- En åpning for privat medeierskap til Statoil kan tilføre selskapet verdifull eierkompetanse, noe som kan bli viktig for Statoil i en næring som gjennomgår stadige strukturendringer. Også en stadig større internasjonal aktivitet tilsier åpning for risikodeling med private som ønsker å satse.
- En børsnotering av Statoil vil innebære en kontinuerlig oppfølging av selskapets disposisjoner. En slik markedsoppfølging vil på en helt annen måte enn i dag stille krav til selskapets ledelse og organisasjon. Erfaringene med deleierskapet i Norsk Hydro har gitt gode erfaringer i så måte. Venstres landsstyre mener at statens styring av olje- og gassvirksomheten primært må utøves gjennom generelle rammebetingelser, men også av politiske grunner gjennom SDØE og ved minst to tredels eierskap av Statoil.
