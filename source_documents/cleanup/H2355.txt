
Torsdag 30. september 1993
Kristelig Folkepartis Kvinner:
REVURDER STANDPUNKTET I SØKNADSSPØRSMÅLET
Ledertrioen i Kristelig Folkepartis Kvinner ber partiets stortingsgruppe revurdere sitt standpunkt om å stemme ja til et forslag om å trekke Norges søknad om medlemskap i EF. Det er i et brev til stortingsgruppen KrFK-leder Aud-Inger Aure og de to nestlederne Torill Selsvoll Nyborg og Monica Bø fremmer dette ønsket.
-Vi har forståelse for argumentet om at dette er en logisk konsekvens av KrFs nei til medlemskap. Likevel mener vi at vårt løfte i valgkampen om at folket skal avgjøre saken gjennom en egen folkeavstemning ha større vekt, heter det i brevet fra KrFK.
KrFK minner i brevet om at partiet gikk sterkt ut i valgkampen med at stortings-valget ikke var et EF-valg fordi medlemskapsspørsmålet skal avgjøres gjennom en egen folkeavstemning. Da bør dette følges opp av en mest mulig samlet stortingsgruppe som stemmer mot et eventuelt forslag om å trekke EF-søknaden, konkluderer KrFK i sitt brev til stortingsgruppen.
