
5. desember 2003
Høyres- og Kristelig Folkepartis og Venstres Stortingsgrupper
Hans Kristian Hogsnes (H), Anita Apelthun Sæle (KrF) og May Britt Vihovde (V):
Over 6,6 milliarder mer til kommunene
- Veksten til kommunene blir nå historiske 6,685 milliarder kroner fra 2003 til 2004. Dette er en vekst på hele 6,1 prosent. Kommune-Norge får dermed nær 1500 kroner mer per innbygger neste år, sier Hans Kristian Hogsnes (H), Anita Apelthun Sæle (KrF) og May Britt Vihovde (V).
- Vi er godt fornøyd med at det fredag ble inngått en budsjettavtale mellom regjeringspartiene og Arbeiderpartiet for kommunalbudsjettet 2004, sier Hans Kristian Hogsnes, Anita Apelthun Sæle og May Britt Vihovde. Budsjettet bekrefter at Samarbeidspartiene gir landet en ny kurs. - Vi tar vare på velferdsgodene og bruker offentlige midler mer målrettet. Dette er et budsjett for arbeidsplasser, velferd og fornyelse, understreker Hogsnes, Apelthun Sæle og Vihovde. Budsjettet beviser igjen det vi alle vet fra hverdagen - det dreier seg ikke bare om hvor mye penger du har å bruke, det er like viktig hvordan du bruker pengene. Samarbeidspartiene vil ha mest mulig velferd for hver investerte krone.
Hans Kristian Hogsnes, Anita Apelthun Sæle og May Britt Vihovde er fornøyd med at avtalen nå er i havn og at følgende områder er prioritert:
Vi øker satsingen på nyskaping i distrikts-Norge. SIVA får nå tilført 6 millioner kroner ekstra slik at nye bedrifter i distrikts-Norge kan få tilbud om rådgivning og kompetansenettverk.
Vi sikrer at den nye ordningen med nøytral merverdiavgift ikke skal gi utilsiktede omfordelinger i kommunesektoren. Dette betyr mye for mange kommuner i hele Norge.
Vi fokuserer arbeidsmarkedstiltakene ytterligere. Ordningene med arbeidsmarkedsbedrifter for yrkeshemmede skal nå forbedres. De skal tilrettelegges for bedre å ivareta yrkeshemmedes ulike behov for avklaring, arbeidspraksis og opplæring.
Vi legger til rette for en modernisering av norskopplæring for innvandrere slik at IT-baserte opplæringsprogrammer kan bli en del av opplæringen. Vi er også glade for at organisasjoner som arbeider med innvandrerspørsmål med fokus på likestilling og kvinners rettigheter skal prioriteres ved tildeling av prosjektstøtte i 2004.
Det blir satt nytt fokus på sørsamisk kultursenter i Snåsa. Regjeringen skal nå vurdere situasjonen for videre framdrift av Saemien Sijte-senteret i Snåsa i Nord-Trøndelag.
· Vi er meget godt fornøyd med satsningen på kommunesektoren, sier Hans Kristian Hogsnes, Anita Apelthun Sæle og May Britt Vihovde. Disse minner samtidig om at det fortsatt er avgjørende å ha et betydelig påtrykk for omstilling og modernisering av offentlig forvaltning og tjenesteproduksjon.
