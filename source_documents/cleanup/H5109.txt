
Oslo 7. september 2001
RV VIL MED PÅ PARTILEDERDEBATTEN
Rød Valgallianse har i dag bedt kringkastingssjef Bernander om en siste vurdering av om Kystpartiets leder Steinar Bastesen og RVs leder Aslak Sira Myhre skal få delta i kveldens partilederdebatt.
RV ber om svar innen kl 14.00.
RV har også utfordret de andre partilederne til å støtte henvendelsen.
Dette er brevet fra RV:
En siste appell: Ta Kystpartiet og RV inn i partilederdebatten.
- Vi ber om at vedtaket om å ikke gi plass for Rød Valgallianse og Kystpartiet i dagens partilederdebatt vurderes på nytt. Den siste uka viser at disse partiene har klare mandatsjanser til tross for at partiene er satt utenfor mange av valgets hoveddebatter i TV. Det gjelder også Rød Valgallianse som var inne med et mandat i gårsdagens Opinionsmåling.
- Vi tror vedtaket om å holde disse partiene utenfor i ettertid vil framstå som et politisk vedtak, et forsøk på sensur.
- Vi frykter at om NRK opprettholder vedtaket, vil Stortinget ikke bli representert av et av de mest profilerte nei-partier og et parti med sterk kritikk av den politiske utviklingen i Norge. 10-20% av velgerne kan bestemme seg i løpet av helga, vår vippeposisjon i de to største fylkene sier alt om den situasjonen. Vi minner igjen om Kringkastingsrådets standpunkt i saken og minner om NRKs rolle som allmenkringkaster.
- NRK har full mulighet til å kaste om opplegget for dagens debatt. Det er daglig kost i valgkampen. Vi håper derfor på et positivt svar på.
Vi ber om skriftlig svar innen kl. 14.00
Vi har sendt en henstilling til alle partiledere om å gi støtte til dette kravet.
Vennlig hilsen
for Rød Valgallianse
Aslak Sira Myhre (s) leder, Chris Hartmann (s) nestleder, Erling Folkvord (s) nestleder
