
torsdag 28. november 1996 16:09:18
Fra Venstres Pressekontor, torsdag 28. november 1996:
Arbeiderpartiets ekspertvelde
Sakskomplekset som førte til at Terje Rød-Larsen måtte gå har gitt et oppsiktsvekkende innblikk i hvilke bånd som knyttes i det skjulte mellom selskaper, forskningsinstitusjoner, fagbevegelse og parti. Rød-Larsens ulykkelige sak framskynder en høyst nødvendig og velkommen debatt om hvordan Norge skal styres.
På sett og vis er det Einar Gerhardsens gamle «noen av oss har snakket sammen»-kultur som ser ut til å prege arbeidsformen hos de som styrer Norge i dag, nemlig Arbeiderpartiet og deres allierte i ulike samfunnsinstitusjoner. Den nye generasjonen i arbeiderbevegelsen er de som flyter fra politiske rådgiverposisjoner til embetsverket, videre til de store organisasjonene, driver med informasjonsrådgivning og oppdragsforskning for departementene samtidig som de pleier sitt partinettverk. Mange av de best kvalifiserte menneskene i dette landet befinner seg innenfor dette sjiktet, og Arbeiderpartiet er i den lykkelige situasjon at det får anledning til å høste av deres kunnskaper og kompetanse. Problemet er at denne formen for politikk-utøvelse i hovdsak foregår i lukkede rom. Den offentlige dimensjonen, ved at synspunkter brytes mot hverandre i åpen debatt, mangler i Arbeiderpartiets politikk-kultur. Det er nemlig noe helt annet å tre ut i det rom hvor politikken framføres under offentlighetens nådeløse søkelys, nemlig Storting og regjering. Og det er fortsatt slik her i landet at den folkevalgte makt står over partimakt.
Regjeringen startet sitt arbeid med å erklære at det skulle opprettes bredt sammensatte råd på de viktigste politikk-områdene. For Arbeiderpartiets leder er nok dette den logiske videreføring av arbeidsmetodene han kjenner fra eget parti. De dyktigste fagfolkene skal danne nettverk rundt den politiske ledelsen. På denne måten får partiet hånd om ekspertisen og ekspertisen kanskje hånd om politikken. Det blir imidlertid ikke godt demokrati av dette. Tvertimot vil det ytterligere trappe opp den utvikling som har pågått i lang tid der stadig mer innflytelse overtas av fagfolkene på bekostning av den enkelte velger. Jaglands visjon vil i realiteten bli ekspertvelde, og ikke demokratisering av samfunnet. Styringsapparatet vil i enda sterkere grad enn i dag bli befolket av et lite, men tett sammenvevd nettverk av eksperter og partifolk som tenker de samme tankene.
Dersom målet virkelig skulle være å inkludere folket mer i beslutningene og øke interessen for å delta, måtte regjeringen velge en ganske annen vei. Større åpenhet, rom for alternative tanker og ekspertise og ikke minst et mer reellt lokaldemokrati slik at hver enkelt velger får en faktisk mulighet til å se at det nytter å påvirke sin egen situasjon gjennom demokratisk deltakelse.
