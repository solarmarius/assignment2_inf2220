
12.06.03
Stortingsrepresentant Øyvind Vaksdal (FrP)
- Regjeringspartiene svikter Sauda-samfunnet
- Dette ble en trist dag for Saudasamfunnet, sier en frustrert saksordfører for kraftutbyggingen i Sauda, Øyvind Vaksdal.
Først opplever man at flertallet i Stortinget støtter Regjeringens forslag om å halvere innstillingen fra NVE, og sier nei takk til en halv Twh/år ren og ny kraft.
Og dernest opplever man at de samme partier som aktivt medvirker til denne halveringen, nekter å være med på å kompensere inntektstapet til kommunene slik at det viktige vegprosjektet mellom Sauda og Etne kunne blitt realisert, sier Vaksdal.
- Kraftutbyggingen i Sauda kunne vært et viktig bidrag til å rette på den norske og nordiske kraftbalansen. Den kunne i tillegg bedret den prekære effektsituasjonen man i dag har i regionen, og vært med og trygget mange arbeidsplasser innen kraftkrevende industri, tillegg til å skape aktivitet for lokalsamfunnet i anleggsperioden. Regjeringen og stortingsflertallets handlemåte i denne saken vitner om at de fortsatt ikke har tatt inn over seg at vi har kraftmangel i Norge, og at mange arbeidsplasser nå kan gå tapt.
Denne totalt misforståtte miljøvernpolitikken, som i realiteten er en ren symbolpolitikk, tar vi på det sterkeste avstand i fra, avslutter Vaksdal.
