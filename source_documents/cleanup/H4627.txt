
21. november 1999
Kvinnebevegelsen
Evaluering av bioteknologiloven
Denne uttalelsen om bioteknologiloven ble vedtatt av ledermøet i Arbeiderpartiets kvinnebevegelse 21. november 1999. Uttalelsen berører krav til samlivsform, prøverørsmetoden, sædgivers rett til anonymitet, frysing av ubefruktede og befruktede egg, eggdonasjon og forskning på befruktede egg.
Evaluering av bioteknologiloven
Ledermøtet viser til bioteknologinemndas evaluering av bioteknologiloven som ble sendt helse- og sosialdepartementet i brev av 31. mai 1999. Kvinnebevegelsen i Arbeiderpartiet er svært kritisk til at et flertall i Bioteknologinemnda vil stramme inn på muligheten for prøverørsbefruktning. I Norge i dag blir rundt en prosent av alle barn født ved hjelp av prøverørsmetoden. Stadig flere utfrivillige barnløse kan få tilbud om assistert befruktning.
Ledermøtet har følgende kommentarer til bioteknologinemndas evaluering:
1. Krav til samlivsform
Prøverørsmetoden er i dag begrenset til ektepar og stabile samboere, og det er et krav at man kun kan bruke parets egne eggceller og sædceller. Familiestrukturen i samfunnet har endret seg. I dag går over 44% av ekteskapene i oppløsning. Stadig flere barn lever i storfamilier eller sammen med enslige forsørgere. Ledermøtet mener det ikke på samme måte som før skal stilles krav til samlivsform ved tilbud om kunstig befruktning. Dette standpunktet er også en erkjennelse av at det er vanskelig å definere hva som man kaller stabile samboere. Ledermøtet mener det skal kunne være mulig for enslige å få tilbud om kunstig befruktning. Det skal heller ikke stilles krav til seksuell legning.
2. Prøverørsmetoden kombinert med mikroinjeksjon av sædceller og uthenting av spermier
Dersom mannens sædproduksjon ikke er tilstrekkelig, er det i dag mulig å føre en enkelt sædcelle inn i eggcellen. Metoden har vært brukt i flere land, også i Norge. Selv om nedsatt sædkvalitet kan være genetisk betinget, og det finnes en liten risiko for at barn av barnløse også kan være infertile, mener Ledermøtet at dette ikke er et godt nok argument for å forby denne formen for assistert befruktning. Denne formen for assistert befruktning kan oppfylle mange barnløses ønske om å få biologisk egne barn.
Den samme holdningen har Ledermøtet til uthenting av spermier fra testikler og bitestikler. Dette er en metode som er rutinemessig i bruk i andre land. I dette tilfellet handler det om å komme forbi blokkerte sædledere. Parene som ønsker å benytte denne formen for teknologi må få informasjon om mulige ulemper og selv vurdere om de ønsker å bruke teknologien for å få barn.
3. Bruk av prøverørsmetoden kombinert med donorsæd
Bruk av donorsæd og prøverørsmetoden samtidig, innebærer en benyttelse av ny teknologi for å få barn. Dersom vilkårene for å bruke prøverørsmetoden ellers er oppfylt, mener Ledermøtet at forbudet mot å bruke disse to teknikkene samtidig bør opphøre. Vi vil som mindretallet i nemnda, påpeke at dette tilbudet bare vil være aktuelt for en liten gruppe kvinner som trenger assistert befruktning, og hvor partneren ikke kan produsere levende spermier eller er bærer av alvorlig betinget sykdom.
4. Sædgivers rett til anonymitet
Ledermøte mener at det er en menneskerett å kjennes sitt biologiske opphav. Derfor ønsker vi å gi barna samme rett til å kjenne sitt biologiske opphav som adoptivbarn. I Sverige som opphevet anonymiteten i 1985 har det ikke blitt færre sæddonorer, men etterspørselen har sunket, fordi parene ønsker anonymitet.
5. Frysing av ubefruktede og befruktede egg
Ledermøte i kvinnebevegelsen ser få grunner til å forby nedfrysing av ubefruktede egg. Særlig er dette viktig i et likestillingsperspektiv. Menn som har alvorlige sykdommer kan få frosset ned sine kjønnsceller, mens kvinner ikke har mulighet til dette. Det er ingen etiske forskjeller mellom å fryse ned sædceller og det å fryse ned ubefruktede egg. Når det gjelder frysetiden for befruktede egg, foreslår vi å utvide frysetiden slik at kvinner kan gis mulighet til å få flere barn uten å måtte gå gjennom den hormonelle behandlingen. For å hindre uønsket og ulovlig forskning på nedfrossede egg, må lovverket må være tydelig når det gjelder eierskap til eggene. Det må være kvinnen som eier og bestemmer over sine egg. Ved hennes død må eggene tilintetgjøres. Ledermøte mener også det bør forskes videre på muligheten for frysing av eggstokkvev.
6. Eggdonasjon
Ledermøte mener at man kan akseptere eggdonasjon under forsvarlig etisk og juridisk kontroll. Sæddonasjon har vært tillatt lenge, og selv om det er forskjell i tilgjengelighet på de to typer kjønnceller, kan det argumenteres for at eggdonasjon fjerner en forskjell mellom kjønnene med hensyn til kunstig befruktning. Eggdonasjon vil gjøre det mulig for menn å reprodusere, noe som i dagens lovgivning bare er mulig for kvinner.
7. Forskning på befruktede egg
I de fleste land støtter man forskning på befruktede egg. Forskning på befruktede egg er viktig for å forstå embryonal utvikling. Det er ikke aktuelt å støtte et lovverk som gir tillatelse til å produsere befruktede egg utelukkende for forskningsformål, så derfor dreier denne diskusjonen seg om hvorvidt man kan forske på overtallige egg. Ledermøte er enig med mindretallet i at så lenge det er forskning på selve reproduksjonsteknikken bør slik forskning være tillatt. Det er også viktig at vi utvikler kompetanse i Norge på dette området.
Ledermøte er enig i en del av de etiske linjene som bioteknologinemnda trekker, som for eksempel forbud mot kloning av mennesker og forbud mot uthenting av sæd fra nylig avdøde. Dessuten vil vi legge vekt på veiledning og støtte til barnløse slik det er beskrevet i bioteknologinemdas forslag til evaluering av lovverket.
