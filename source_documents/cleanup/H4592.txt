
13. oktober 1999
Ap
Ap-ja til forhandlinger
Arbeiderpartiet er klar til å forhandle med Bondevik-regjeringen. Partiet krever en rekke omlegginger og forbedringer på budsjettet for 2000. Det gjelder blant annet mer til skole og utdanning, mer til SFO, flere barnehageplasser, bedre sykelønnsordning for lavtlønnede, flere arbeidsmarkedstiltak, økte veibevilgninger, og flere studentboliger og utleieboliger. Ap krever at de rike betaler mer skatt for å oppnå en mer rettferdig fordeling. Her følger partiets krav til nødvendige omlegginger på statsbudsjettet for 2000:
Utdanning:
- For å sikre nødvendig midler bl.a. til skolen, herunder IT, må kommunesektorens frie midler styrkes med 1 milliard kroner.
- Gjøre foreldrebetalingen til skolefritidsordningen billigere ved å øke den statlige driftsstøtten.
- Første års opptrapping av utlånsordning for bøker i videregående skole samt bokstipend.
- Styrking av universitetene og høyskolene.
Velferd:
- Rett til sykelønn for lavtlønnede fra 1. januar 2000.
- 10 000 barnehageplasser, økt driftstilskudd til kommunene for å få ned foreldrebetalingen.
- Arbeidet med pensjonsspørsmål må støtte opp om folketrygden som en felles fullverdig pensjonsordning for alle, AFP-ordningen må videreføres i tråd med avtaleverket.
Næring og sysselsetting:
- Økt tilskudd gjennom SND til fornying og kapasitetstilpasning av fiskeflåten.
- Økt fornyelsestakt av ferger.
- Økte tilskudd til fiskerihavner, farleder mv.
- Flere plasser under arbeidsmarkedstiltakene og egen tiltakspakke for å holde på og utvikle kompetansen i utsatte næringer.
- Økte veginvesteringer.
- I en videreutvikling av statens rolle som eier, og som sikkerhet for nasjonalt eierskap, skal det etableres et investeringsselskap hvor staten går sammen med private om økt tilførsel av kapital til næringslivet.
Bolig:
- Tilskudd til bygging av 1000 studentboliger samt tilskudd til flere utleieboliger.
Utgiftsøkninger som følger av disse tiltakene, samt andre mindre tiltak, vil nødvendiggjøre omfordelinger på statsbudsjettet.
Skatt og fordeling:
- For å oppnå en mer rettferdig fordeling er det helt nødvendig at skattene for de rike økes. Det fremmes skattetiltak tilsvarende om lag 2 milliarder kroner.
- Første steg i en skattereform for de lavest lønnede med et eget lønnsfradrag for lønnsmottakere. Siste del fases inn ved behandlingen av spørsmål knyttet til merverdiavgiften som regjeringen legger fram til våren. Forbruk må skattes mer, arbeid mindre. Regjeringspartiene og Arbeiderpartiet forplikter seg til et samarbeid om oppfølgingen av utjamningsmeldingen for å etablere muligheter for ytterligere omfordeling.
- Nei til fjerningen av forsørgerfradraget i skatt.
- Nei til underregulering av innslagspunktet i toppskatten.
- Retningslinjer som reelt sikrer at Folketrygdens grunnbeløp utvikler seg på linje med den alminnelige inntektsutvikling.
Avgifter:
- Avgiftssystemet for alkohol må endres for å fremme den lovlige omsetningen og begrense grensehandel. Tilgjengeligheten av legale alkoholholdige varer er viktig for å unngå ulovlig omsetning. Omleggingen må ivareta viktige mål i rusmiddelpolitikken. Endringer fremmes i Revidert nasjonalbudsjett.
- En ny gjennomgang av et toprissystem for strøm hvor privathusholdninger med et forbruk over 20-25000 kWh per år får økt el-avgift. I tillegg bør det vurderes om økningen på 2,5 øre pr. kWh skal gjøres gjeldende for hele landet (også de områdene som i dag har fritak). Regjeringen skal senest i forbindelse med Revidert nasjonalbudsjett 2000 legger fram slike vurderinger og forslag.
