
Oslo, 22.05.2001
Schjøtt-Pedersen bløffer
- Stans tjenestemomsen før det er for seint
Rød Valgallianse krever at innføringen av merverdiavgift på tjenester fra 1. juli blir avblåst, og at man i stedet konsentrerer kreftene om å gjennomføre halveringen av matmomsen på en forsvarlig måte. Finansminister Schjøtt-Pedersen kan ikke bare fortsette å bløffe og bagatellisere problemene slik han nå holder på med.
- Det finnes ingen garanti for at vanlige folk ikke blir rammet av reformen, så lenge Finansdepartementet ikke sjøl har oversikten over konsekvensene, uttaler finanspolitisk talsmann i RV Torstein Dahle i en kommentar.
Det er nå fullt kaos både når det gjelder virkningen av å innføre merverdiavgift på tjenester, og når det gjelder den praktiske gjennomføringen av reformen. Stadig kommer det eksempler på at Finansdepartementet ikke har hatt tilstrekkelig oversikt over virkningene. I dag - drøyt en måned før endringene skal iverksettes - er de nødvendige lovbestemmelser og forskrifter fortsatt ikke på plass. Det hersker full forvirring blant de titusener av bedrifter, organisasjoner og offentlige institusjoner som fra 1. juli skal inn under det kompliserte mva-regelverket - og som til alt overmål skal måtte beherske de innfløkte reglene om investeringsavgift i ni måneder fram til den oppheves 1. april 2002.
Finansminister Schjøtt-Pedersen strør rundt seg med forsikringer som han ikke har noe formelt grunnlag for å avgi. Han forespeiler fritak eller kompensasjon i øst og vest, uten at det er utredet hvordan det skal skje, og uten at det er politisk klarert.
- Reformen ser i beste fall ut til å bli Arbeiderpartiets vanlige nullsum-spill hvor staten gir avgiftslette med den ene hånda, men grafser til seg tilsvarende eller mer med den andre, sier en oppgitt RV leder Aslak Sira Myhre.
Rød Valgallianse krever at innføringen av merverdiavgift på tjenester 1. juli blir stoppet. Folk må få skikkelig informasjon om hva det legges opp til, slik at de får mulighet til å forstå virkningene og til å reagere. Saken må legges fram på nytt for Stortinget etter at departementet har fått bearbeidet skikkelig alle de innspillene som nå kommer fra fortvilte mennesker som begynner å innse hvordan de selv eller deres virksomhet blir rammet.
