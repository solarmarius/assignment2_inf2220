
01.04.03
KrF
Glem ikke andre lidende
Den humanitære situasjonen i Afghanistan, i det sørlige Afrika, på Afrikas horn og i Nord-Korea krever fortsatt vårt fokus og engasjement. Disse krisene er blant noen av de største vi har sett. Det internasjonale samfunnet må ikke glemme disse humanitære krisene, selv om de ikke nå er i medias søkelys, uttaler sentralstyret i Kristelig Folkeparti.
I dag rettes all fokus på den meget alvorlige humanitære situasjonen i Irak. Det er rett og ikke minst vår plikt. Samtidig er det viktig at andre humanitære katastrofer og påbegynt humanitært arbeid ikke nedprioriteres.
For kun kort tid siden var all internasjonal fokus rettet mot situasjonen i Afghanistan og de store behovene man hadde der. Dette gikk både på den humanitære situasjonen, men også å støtte opp om demokratiske prosesser i landet.
Afrika er det to store matvarekriser. I det sørlige Afrika og på Afrikas Horn. Til sammen dreier det seg om minst 40 millioner mennesker som er i fare for å dø på grunn av sult. Hardest rammet er barna.
I Nord-Korea er en tredjedel av befolkningen avhengig av matvarestøtte fra FN. I følge Verdens Matvareprogram (WFP) er dette muligens den største utfordringen det internasjonale samfunnet noensinne har hatt.
Den humanitære situasjonen i Irak er prekær og her må Norge bidra. Norges bidrag til situasjonen i Irak må ikke gå på bekostning av allerede planlagte bidrag til andre deler av verden, og må ikke tas av allerede vedtatte budsjetter.
Verdens fokus er rettet inn mot krigen i Irak. Norge og det internasjonale samfunn har en plikt til ikke å glemme andre store humanitære katastrofer, uttaler KrFs sentralstyre.
