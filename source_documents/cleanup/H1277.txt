
Stortinget, 3. mars 1999
FREMSKRITTSPARTIETS
STORTINGSGRUPPE
Privatpraktiserende helsepersonell må også ha forsikring mot pasientskader!
Det er på tide at alt helsepersonell  også de som driver privat og uten avtale  må forsikre seg slik at pasientene ikke blir skadelidende. Pasientene stoler på at de er sikret mot økonomisk tap p.g.a. feilbehandling eller skade ved legebesøk, små eller store operasjoner samt andre inngrep. En yrkesrelatert forsikring må alt helsepersonell være tilknyttet i fremtiden , uttaler lederen av Stortingets sosialkomite John I. Alvheim og hans komitekollega Harald Tom Nesvik (FrP). De er derfor glad for at Regjeringen nå fremmer forslag om dette.
Stortingets sosialkomite behandler for tiden lov om helsepersonell. Et av forslagene fra Regjeringen går ut på en generell plikt for helsepersonell i privat virksomhet med autorisasjon og lisens til, ved forsikring, å stille sikkerhet for det økonomiske ansvar de, på grunn av virksomheten, kan pådra seg overfor pasienter. Til nå har forsikring kun vært pålagt helsepersonell innenfor det offentlige tilbudet.
Dessverre har vi sett tragiske eksempler på at folk som har latt seg operere eller behandle hos privatpraktiserende leger ikke har fått noen erstatning i tilfeller der det har oppstått skade etter behandling. Legen har ikke hatt noen plikt til å forsikre seg og på den måten sikre sine pasienter økonomisk kompensasjon når skader oppstår, uttaler Alvheim og Nesvik.
