
Valgprogram - Sametingsvalget 2005
Fremskrittspartiets generelle prinsipper
IDEOLOGISK GRUNNLAG
Fremskrittspartiet er et liberalistisk parti. Det bygger på Norges grunnlov, norsk og vestlig tradisjon og kulturarv med basis i det kristne livssyn.
SAMFUNNSSYN
Det fundamentale i Fremskrittspartiets samfunnssyn er troen på og respekten for det enkelte menneskes egenart og retten til å bestemme over eget liv og økonomi. Enkeltmennesket er den største ressursen i samfunnsutviklingen. Sammen med familien og den private eiendomsretten er enkeltmennesket det grunnleggende i samfunnslivet.
Fremskrittspartiet tar sterk avstand fra forskjellsbehandling av mennesker basert på rase, kjønn religion og etnisk opprinnelse.
RETTIGHETER
Fremskrittspartiet vil verne om de rettigheter som Grunnloven legger opp til, slik som eiendomsrett, næringsfrihet, den personlige frihet og ytringsfrihet. Fremskrittspartiet vil også verne om trosfrihet og retten til å være organisert eller uorganisert.
Maktfordeling
Fremskrittspartiet vil ha et samfunn med begrenset offentlig makt, slik at individets rettigheter og handlefrihet bevares. Det offentlige skal ikke tilta seg oppgaver som enkeltpersoner, bedrifter og organisasjoner kan løse like godt eller bedre.
TOLERANSE
Fremskrittspartiet vil fremheve at alle mennesker er født frie og like i verdighet og skal ha like rettigheter, uavhengig av rase, kjønn, språk, religion, etnisk opprinnelse eller personlige oppfatninger.
Vår vurdering av andre mennesker må derfor bygge på hva de gjør, snarere enn på hvem de er eller hvilken bakgrunn de har. En persons egenskaper er knyttet til det enkelte menneske, ikke til hudfarge, religion eller opprinnelse. Fordi alle mennesker er født forskjellige, mener Fremskrittspartiet at et samfunn som bygger på likeverd må respektere menneskers ulike egenart, kultur, holdninger, erfaringer og livsførsel.
Alternativet til mangfold er ensartethet, og en politikk for ensretting innebærer å legge føringer eller begrensninger på menneskers liv. En politikk for toleranse og respekt for mangfold åpner derimot for at vi som enkeltmennesker kan leve i tråd med vår individuelle egenart, at vi kan tro, mene og ytre det vi ønsker, velge mellom alternativer, søke å realisere våre personlige drømmer og la oss berike av de impulser mangfoldet rundt oss bringer med seg.
Et demokratisk styre
Fremskrittspartiet mener at alle myndige borgere av landet må ha stemmerett med lik verdi og betydning ved valg av politiske organer. For stortingsvalg bør dette gjelde alle myndige norske statsborgere, og ved andre valg bør dette gjelde alle myndige borgere i det geografiske området det gjeldende organ skal ha myndighet. Fremskrittspartiet vil arbeide for en valgordning som kan realisere en slik målsetning.
Sametinget er et politisk organ som ikke er i tråd med Fremskrittspartiets demokratiske prinsipper. Dette er et organ der stemmerett og valgbarhet utelukkende er basert på etnisk tilhørighet.
Fremskrittspartiets samepolitiske program er et supplement til gjeldende prinsipp- og handlingsprogram (stortingsvalgsprogram), med enkelte programformuleringer hentet fra dette, samt presiseringer rundt problemstillinger som i særlig utstrekning gjelder den samiske befolkning.
Samisk etnisitet
Samenes første forfedre innvandret fra det europeiske kontinentet rett etter istiden, og bosatte norskekysten nordover til Finnmark i kjølvannet av isen som trakk seg tilbake. Gjennom årtusenene som fulgte ble de del av en etnisk smeltedigel, der språkskifter, kulturell påvirkning og oppblanding med andre stammer på vandring etter hvert skapte den befolkningen som i dag lever på Nordkalotten under betegnelsen samer.
Siden den norske statsdannelsen begynte å ta form for mer enn tusen år siden har den samiske og den norsk-ættede befolkningen i felleskap bygd opp den velferdsstaten alle landets innbyggere i dag nyter godt av.
ILO-konvensjonen
ILO-konvensjon nr. 169 hjemler grunnlag for at enkelte etniske grupperinger skal kunne gis særrettigheter på bekostning av andre innenfor et felles bosetningsområde. Uten å ta stilling til dette på internasjonal basis, mener Fremskrittspartiet at denne konvensjonen er irrelevant som instrument for å regulere forholdet mellom samisk og norsk etnisitet i vårt land. Innenfor både samisk og norsk tenkning står rimelighetsbetraktninger og rettferdighetssans høyt i kurs. Ingen av grupperingene skal forfordeles på bakgrunn av språk og etnisitet. De politiske avveiningene må følge de samme prinsipper som overfor andre sammenlignbare næringer i Norge. Det må være sårbarhetsbetraktninger i forhold til næringen som avgjør, ikke utøvernes etnisitet.
Samisk kultur
Fremskrittspartiet ser det som viktig og berikende for Norge å opprettholde samisk språk, kultur og tradisjoner i de områder hvor samene tradisjonelt har vært bosatt og hvor de har hatt sitt virke. Arbeidet med å sikre dette bør imidlertid gjøres gjennom ordinære folkevalgte organer eller organer med utspring fra disse, samt på frivillig basis.
Sametinget
Fremskrittspartiet ønsker å nedlegge Sametinget i sin nåværende form, som eget folkevalgt organ. Inntil dette målet er oppnådd vil Fremskrittspartiet, gjennom valg til sametinget, forsøke å benytte posisjonen der til å sikre likebehandling av etniske grupper.
Det offentlige har likevel et ansvar for å bidra til å holde samisk språk og kultur, samt samiske tradisjoner i hevd.
Det samme gjelder i forhold til å ivareta samiske kulturminner.
Retten til land og vann
Fremskrittspartiet ønsker lik rett til bruk av land og vann for alle i Finnmark. Det skal ikke være noen forskjellsbehandling basert på etnisk tilhørighet.
Naturressurser bør i samiske områder behandles på lik linje med hvordan slike ressurser behandles i landet for øvrig.
Språk og utdanning
Fremskrittspartiet anser norsk og samisk som likeverdige språk. Likevel er det en forutsetning for en nasjon at folket har en felles språklig plattform. Norsk må derfor være hovedspråket i den norske skole. I kommuner i forvaltningsområdet for samisk språk bør imidlertid samisk tilbys som valgfritt sidemål. Tilstrekkelig samisk undervisningsmateriell for slik opplæring skal være tilgjengelig.
Fremskrittspartiet ønsker ikke at kommuner i forvaltningsområdet for samisk språk skal gis et generelt pålegg om å benytte samisk språk, men at de selv skal avgjøre om, og i hvilken grad, samisk skal benyttes.
Samisk høyskole bør utvikles til å inneha et nasjonalt ansvar for utvikling av det samiske språk.
Næringsvirksomhet
Fremskrittspartiet er svært opptatt av å gi gode rammevilkår for næringslivet i Norge, og erkjenner at enkelte næringer i distriktene har spesielle utfordringer. Dette gjelder blant annet eksportnæringer, turistnæringen og primærnæringer. Disse utfordringene berører også den samiske befolkningen.
REISELIVSNÆRINGEN
Reiselivsnæringen er viktig for sysselsetting og verdiskapning i hele landet, og særlig i distriktene. Norsk reiseliv har et stort potensial for vekst, ikke minst fordi Norge har særegne kvaliteter i form av spennende natur og kultur som burde fremstå som attraktivt for den moderne turist. Fremskrittspartiet mener at denne næringen i langt større grad må på den næringspolitiske agendaen slik at rammebetingelsene kan forbedres.
Samene har etter Fremskrittpartiets vurdering andre og spennende forutsetninger som minoritetsgruppe i forhold til reiseliv, med sin kultur og sitt tradisjonelle levesett. Det er viktig at det også legges til rette for utvikling av reiselivsnæringer som eksempelvis scootersafari.
Fremskrittspartiet har en liberal holdning i forhold til motorferdsel i utmark vinterstid. Veier som ikke brøytes vinterstid og gamle ferdselsårer bør kunne benyttes som scooterløyper, i tillegg til at det også bør kunne opprettes andre leder hvor kjøring kan foregå.
Det skal være opp til den enkelte kommune selv å avgjøre dette.
Fremskrittspartiet vil:
1 Styrke merkevarebyggingen av Norge som reisemål både nasjonalt og internasjonalt, deriblant den samiske kultur.
2 Behandle reiselivsnæringen på lik linje med andre konkurranseutsatte næringer.
3 Ha en mer liberal holdning til motorferdsel i utmark vinterstid.
REINDRIFT
Fremskrittspartiet mener at reindrift må behandles som annen næringsvirksomhet. Næringen bør utøves så fritt som mulig, og det offentlige ansvar bør begrenses til en fornuftig ressursforvaltning av offentlige beite­marker.
Tap av reinsdyr på beite ved rovdyrangrep har etter hvert blitt et stort problem for reindriftsnæringen i samiske områder. Forvaltning av rovviltbestanden må sikres på lokal basis. Videre må det pålegges staten å gi erstatning ved tap av dyr.
Fremskrittspartiet vil ikke at sametinget skal overta forvaltningen av reindriftsavtalen.
Fremskrittspartiet vil:
1 Gradvis fjerne subsidier til reindrift.
2 Arbeide for en fornuftig ressursforvaltning av offent­lige beitemarker.
3 Redusere byråkratiet overfor reindriftsnæringen.
4 Behandle reindriftsnæringen som andre næringer.
5 Oppheve reindriftsloven.
DUODJI
Duodji er med på å bidra til å opprettholde samisk kultur og tradisjon. Likeledes er Duodji viktig for satsingen på turisme i samiske områder. Fremskrittspartiet ønsker å opprettholde fagopplæring innen Duodji i skoleverket.
