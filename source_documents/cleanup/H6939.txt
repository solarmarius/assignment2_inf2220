
29.03.03
Det Norske Arbeiderparti
Irak-krigen et alvorlig feilgrep
- Det økende antallet døde og sårede bekrefter at det var et feilgrep å gå til krig mot Irak. Det sa Arbeiderpartiets leder Jens Stoltenberg i en tale på årsmøtet til Møre og Romsdal Arbeiderparti i dag.
- De som trodde at det ville bli en kortvarig konflikt med minimale tap, har tatt feil. Vi ser nå krigens brutalitet. Det haster med å få betydelig humanitær hjelp inn i Irak.
Stoltenberg sa også at i det kommende gjenoppbyggingsarbeidet er det viktig a stormaktene legger prestisjen til side, og gir FN en sentral rolle.
- Norge må bidra betydelig både med humanitær hjelp nå, og med støtte til gjenoppbyggingsarbeidet senere.
I industrifylket Møre og Romsdal gjentok Stoltenberg kritikken av regjeringens passivitet i forhold til den økende arbeidsledigheten.
- Tiltakene fra Regjeringen kom for sent, og var for svake.
Stoltenberg kritiserte også Frp, som helt nylig har blitt interessert i arbeidsledigheten.
- I fjor da de var med å vedta statsbudsjettet, gjorde Frp ingenting for å få ned arbeidsledigheten. Derimot kuttet de i dagpengene som de arbeidsledige mottar. Selv Frp må forstå at det er en forskjell på å redusere arbeidsledigheten og det å redusere arbeidsledighettstrygden.
- Full sysselsetting er alltid den viktigste målsettingen for Arbeiderpartiet. Vi vil aldri godta at arbeidsledigheten blir et virkemiddel i den økonomiske politikken.
Stoltenberg trakk frem den viktige rollen statlige virkemidler som for eksempel SND, har hatt i utviklingen av industri og arbeidsplasser. Han varslet at Arbeiderpartiet vil foreslå en betydelig styrking av SNDs muligheter til å bidra til å skape arbeidsplasser og sikre industrien.
