
Senterpartiets landsmøte Kristiansand, 13. mars 2005
SP
Senterpartiet støtter dagens kontantstøtteordning
Senterpartiet vil videreføre dagens kontantstøtteordning. Når full barnehagedekning er oppnådd, skal ordningen målrettes mot familier der en av foreldrene er hjemme med barn under tre år.
Landsmøtet gikk også inn for at foreldre som ikke har opptjent rett til fødsels- og adopsjonspenger skal ha mulighet til å ta ut kontantstøtte fra barnets første leveår, det vil si fra barnet er 0-2 år i stedet for 1-3 år, dersom de ønsker det.
Dette ble bestemt da Landsmøtet i Senterpartiet søndag vedtok partiets valgprogram for kommende stortingsperiode.
Landsmøtets vedtak er en endring i forhold til formuleringen i programmet for inneværende periode, der det ikke var noen forutsetning for målretting at det var oppnådd full barnehagedekning.
- Jeg er godt fornøyd med den nye programformuleringen. Senterpartiet har hele tiden sagt at vi vil forsvare kontantstøtten. Nå har vi fått en bekreftelse på at det skal vi fortsette å gjøre. Vi synes det er viktig at foreldre som ønsker å bruke mer tid hjemme med barna mens de er små, får muligheten til det. Samtidig er det viktig at de foreldrene som ønsker barnehageplass for sine barn, får dette. Valgfrihet er viktig, men denne friheten vil ikke være reell før alle som ønsker det får tilbud om rimelige barnehageplasser, sier senterpartileder Åslaug Haga.
