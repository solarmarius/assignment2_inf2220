
15.02.2002
Odd Roger Enoksen
Hva vil regjeringen med fylkeskommunen?
Kommunal og regionalminister Erna Solberg lanserte mandag denne uken regjeringens forslag til ny oppgavefordeling mellom fylkesmann, fylkeskommuner og kommuner. Dette forslaget innebærer en fullstendig omgjøring av Stortingsvedtaket om ny oppgavefordeling fra våren 2001.
- Dette handler ikke først å fremst om å bevare fylkeskommunen eller ikke, men om hvordan det offentlige skal organiseres for best mulig å ivareta innbyggernes interesser. Vi trenger et regionalt nivå. Statlig overtakelse av sykehusene, er et godt eksempel på at selv om Staten har tatt over eierskapet, er sykehusvesenet regionalt organisert. En nedleggelse av fylkeskommunene, som er Høyres langsiktige mål vil kun føre til større kommuner. Å presentere Regjeringens politikk på dette området som desentralisering, er derfor ikke noe annet enn et politisk narrespill, sier Odd Roger Enoksen.
Senterpartiet tar i spørretimen, onsdag 20. februar, opp en rekke spørsmål knyttet til regjeringens nye forslag til oppgavefordeling:
Fra representanten Odd Roger Enoksen til kommunal- og regionalministeren: Regjeringen foreslår nå en reversering av stortingsvedtak om ny oppgavefordeling som angår fylkeskommunen. Hva er statsrådens visjon for den nye fylkeskommunen?
Fra representanten Rune J. Skjælaaen til utdannings- og forskningsministeren: Videregående opplæring gis i dag med utgangspunkt i 15 grunnkurs og til sammen 110 videregående kurs som bygger på ett eller flere av grunnkursene. Fag- og svennebrevsordningen omfatter 250 ulike yrker som har sitt utgangspunkt i ett av VK1-kursene. Hvordan vil Regjeringen sikre at det faglige tilbudet, som i dag er bygd opp gjennom fylkeskommunene, blir sikret i en eventuell ansvarsoverføring til enkelte kommuner innen én region?
Fra representanten Eli Sollied Øveraas til arbeids- og administrasjonsministeren: Regjeringen foreslår nå at det gjennomføres forsøk med enhetsfylke. Forslaget kan tilbakeføres til forslagene i en utredning fra KS - KOU 1-98. En sentral forutsetning i denne utredningen er at den nye fylkesadministrasjonen er underlagt folkevalgt styring gjennom fylkestinget. Kan statsråden bekrefte at Regjeringens opplegg for enhetsfylke vil bety at den regionale myndighet som i dag er lagt til fylkesmannen blir underlagt folkevalgt styring gjennom fylkestinget?
Fra representanten Jorunn Ringstad til samferdselsministeren: I dag er ansvarsdelinga i vegsektoren tredelt, mellom staten, fylkeskommunane og kommunane. Vegdirektoratet har nyleg sendt ut høyringsforslag om ei todeling av vegnettet i statlege og kommunale vegar. Forslaget inneber at fylkesvegane blir fordelt mellom staten og kommunane. Støttar Regjeringa forslaget frå Vegdirektoratet om ei todeling av vegnettet?
Fra representanten Karin Galaaen til landbruksministeren: Regjeringen legger nå opp til å overføre BU-fondene fra fylkesmannen til kommunene. I dag er disse fondene knyttet til gode faglige miljøer, som forestår rådgivning og saksbehandling, på regionalt nivå. Hvordan skal tilstrekkelig kompetanse på disse områdene sikres i kommunene?
