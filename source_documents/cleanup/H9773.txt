
1.12.2005
Per Olaf Lundteigen, finanspolitisk talsmann Senterpartiet
Leserinnlegg
Større inntektsforskjeller med FrP!
Fremskrittspartiet forsøker til stadighet å framstå med sitt gode sosiale ansikt.. Fremskrittspartiet er partiet for folk flest, heter det. Dessverre er det slik at fremskrittspartiet også er partiet for økte lønnsforskjeller, og dermed større sosiale forskjeller blant folk. Det som er viktigst for den enkelte er sikker og tilstrekkelig inntekt. Det er derfor de ulike partienes vilje til å prioritere trygghet for folks arbeid og inntekt er derfor viktigst for å se i hvilken grad en prioriterer sosiale forhold.
Fremskrittspartiet sier i sine merknader til statsbudsjettet for 2006:
«lover som regulerer arbeidsmarkedet endres, slik at lønninger i større grad blir bestemt individuelt eller på den enkelte arbeidsplass.»
En vil altså fundamentalt endre maktforholdet mellom arbeidstaker og arbeidsgiver, et maktforhold som er helt sentralt for å sikre en balanse i interessene til de ulike grupper. FrP vil motarbeide landsomfattende tariffavtaler som er helt avgjørende for at en skal sikre en helhet i lønns- og inntektsoppgjørene.
Både internasjonal og historisk erfaring viser at et slikt system når det gjelder inntektsdannelse, fører til at det blir enorme forskjeller i disponibel inntekt mellom folk som har fulldagsarbeid. Hvorfor er det viktig for Fremskrittspartiet å legge til rette for en slik utvikling? Hvorfor er det så viktig, når en har slagordet «For folk flest», når folk flest taper så til de grader på et slikt samfunnssyn? Det hadde vært befriende om Fremskrittspartiet kunne begynt å fortelle folk hva som er partiets egentlige prioritering, nemlig større inntektsforskjeller mellom folk. Det er konsekvensen i et nøtteskall.
