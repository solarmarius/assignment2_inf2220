
Fredag 18. oktober 1996
KrF-leder Valgerd Svarstad Haugland:
RASKERE BEHANDLING FOR KREFTPASIENTER
Pasienter som har fått en kreftdiagnose må behandles som øyeblikkelig hjelp. En kreftdiagnose representerer i seg selv en så stor belastning at rask behandling må prioriteres svært høyt. Ventetid kan også føre til at muligheten for helbredelse blir dårligere. Det sier Kristelig Folkepartis leder Valgerd Svarstad Haugland. KrF ønsker også å opprette en midlertidig ventelistebro til utlandet etter mønster av hjertebroen for pasienter på venteliste.
Valgerd Svarstad Haugland understreker at ventelistebroen må være et midlertidig tiltak, i påvente av at sykehusene her i Norge skal bli satt fullt ut i stand til å innfri den nye ventetidsgarantien som Stortinget har vedtatt.
-Med en ventelistebro vil flere pasienter kunne få raskere behandling, samtidig som nødvendige kapasitetsøkninger og organisasjonsendringer kan forberedes og settes i verk her hjemme. Siktemålet må imidlertid være at alle innen rimelig tid skal kunne få behandling i Norge, understreker hun. Kristelig Folkeparti går også inn for at det blir satt i verk en ordning med delvis innsatsstyrt finansiering av sykehusbehandling, men dette må bare gjelde lidelser der det er enkelt å fastsette en pris, og hvor liggetid vanligvis kan anslås i forkant. Psykiatrisk behandling og kroniske lidelser må holdes utenfor en slik ordning, understreker Valgerd Svarstad Haugland.
Hun mener at slik innsatsstyrt finansiering må gå direkte til sykehusene, og ikke til fylkene, slik Regjeringen går inn for i sitt forslag til statsbudsjett. Valgerd Svarstad Haugland er saksordfører i sosialkomiteen for Regjeringens melding om ventelistepasienter.
