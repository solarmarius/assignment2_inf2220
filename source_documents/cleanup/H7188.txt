
12.06.03
Rigmor Andersen Eide, KrF
Vi ivaretar kystsamfunnene!
Strukturtiltakene for kystfiskeflåten gir oss den beste muligheten for å forvalte ressursgrunnlaget i kystfiskeflåten på en langsiktig og god måte. De legger samtidig til rette for økt lønnsomhet i næringa og dermed den beste grobunn for et levedyktig og vitalt kystsamfunn. Dette sier KrFs medlem i næringskomiteen, Rigmor Andersen Eide.
- Dagens løsning for kystfiskeflåten har sin bakgrunn og opprinnelse i en bred tverrpolitisk enighet om at fangstkapasitet må tilpasses ressursgrunnlaget for å oppnå bærekraftighet. Samtidig har det vært viktig for oss i KrF og ivareta kystsamfunnene og dermed en stabil bosetting i distriktene. Dette sier Eide.
I forhold til strukturkvoteordning som går på omsetteligheten av kvotene, er vi fornøyd med å ha fått flere tiltak som begrenser og demper dette. Det er satt et kvotetak på tre, samt at båtenes lengdegrupper og fylkesmessig grenser begrenser omsetteligheten. Samme effekt oppnår vi også med avkortingen på tjue prosent som går direkte tilbake til samfunnet. Ordningen er frivillig og det vil bli foretatt en evaluering etter tre driftsår.
Ressursgrunnlaget gir oss ikke mulighet for større avkastning hvert år og krise har vært nevnt lenge. Det er derfor viktig at vi nå tar noen grep for å gjøre noe med en prekær situasjon framfor ikke å foreta seg noe i det hele tatt.
- Meldingen om strukturtiltak i kystfiskeflåten bevarer mangfoldet i flåten, og legger i større grad til rette for en næring ungdom kan og bør satse på.Tiltakene vil gi det beste rekrutteringsgrunnlaget for ungdom, og det er det som betyr noe når ungdommen i fremtiden skal ta over forvaltningen av ressursene i havet. Dette sier Rigmor Andersen Eide i KrF.
