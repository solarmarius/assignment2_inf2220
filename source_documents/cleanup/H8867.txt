
10.12.2004
Morten Lund, Senterpartiet
Pensjonsreform med mer rettferdig innstramming trengs
- Senterpartiet ønsker å bidra til å sikre et bredt og stabilt flertall for en fornuftig og rettferdig reform av pensjonssystemet. Det er en fordel om Stortinget kan komme i mål med behandlingen av denne saken før stortingsvalget neste år, sier Morten Lund, finanspolitisk talsmann for Sp.
En pensjonsreformen bør settes ut i livet fra 2010. Senterpartiet er enig i at det trengs innstramminger for å sikre at reformen skal være økonomisk bærekraftig.
Senterpartiet vil likevel stille to krav for å sikre at omleggingen av folketrygden blir rettferdig:
-Også høginntektsgruppene og de som har de aller gunstiste pensjonsordninger i dag må bidra til innstrammingen.
-Lågtlønnede må komme bedre ut enn etter Pensjonskommisjonens forslag. Hensyn til bedret økonomisk likestilling mellom kvinner og menn må veie tungt, sier Lund. - Pensjonspremier skal være kjønnsnøytrale slik de er i dagens folketrygd, og reformen sys sammen på en måte som sikrer at lavlønnende og kvinner ikke bærer en urimelig del av kostnadene ved innstrammingene.
-Senterpartiet går inn for at alle lønnstakere skal omfattes av en ordning med tjenestepensjon, og at også selvstendige næringsdrivende i størst mulig grad skal omfattes. Det må tas hensyn til at mindre bedrifter i etableringsfasen ikke pålegges urimelige byrder. Ordningen med tjenestepensjon for alle må utformes på et vis som er i tråd med interessene til selvstendig næringsdrivende og små og mellomstore bedrifter, sier Lund.
-Jeg er skuffet og overrasket over at Regjeringen velger å legge fram en så lite konkret og uforpliktende melding. Det er åpenbart at Stortinget vil ha behov for å vurdere konkrete utslag av de prinsipp som nå må fastsettes for ulike grupper og lønnsnivå. Det er oppsiktsvekkende at den sterke kritikken av innstrammingsprofilen i Pensjonskommisjonens innstilling ikke er tatt til følge av Regjeringen. Det vil være vanskelig å få forståelse for at høginntektsgrupper skal komme ut med betydelig gevinst av en innstrammingsreform.
-Senterpartiet støtter prinsippet om deling av pensjonsrettigheter ved skilsmisse. Det er også positivt at Regjeringen foreslår bedre pensjonsrettigheter ved ulønnet omsorgsarbeid enn kommisjonens forslag.
