
7. juli 1999
Tredelt turnus og helkontinuerlig skiftarbeid må likestilles
I dag arbeider kvinner i omsorgssektoren to timer mer pr uke enn det en skiftarbeider gjør. Turnusordningen og skiftarbeiderordningen må likestilles, uttaler Kristelig Folkepartis Kvinner.
Den tredelte turnusordningen som er den turnus mange kvinner i omsorgsyrker følger, må likestilles med helkontinuerlig skiftarbeid. Kristelig Folkepartis Kvinner mener at begge grupper med slik ubekvem arbeidstid har en arbeidsbelastning som er sammenlignbar. Selv om kortere arbeidstid for personer i tredelt turnus vil medføre økt etterspørsel etter kvalifisert arbeidskraft, vil effekten av kortere arbeidstid føre til at flere går ut i arbeid. Gevinsten av å likestille turnusarbeid med skiftarbeid vil også være i form av mindre sykefravær. Signalet en slik endring gir de kvinnene dette gjelder om at det arbeidet de utfører verdsettes like høyt som det skiftarbeid menn utfører, er også viktig.
Vi må ikke skrive år 2000 uten at likestillingen når fram også på dette området, sier Kristelig Folkepartis Kvinner på en pressekonferanse i dag.
