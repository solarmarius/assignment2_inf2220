
mandag 8. september 1997 10:54:56
[pressemelding fra venstres hovedorganisasjon]
---------
Nye brudd på offentlighetsloven:
- Stortinget må diktere åpenhet
- Det første Venstre vil gjøre når det nye Stortinget kommer sammen i høst er å fremme en rekke konkrete forslag for å gjøre slutt på det lovstridige hemmeligholdet i forvaltningen. Vi er lei av at Regjeringen trenerer arbeidet med offentlighetsloven og bruker hemmelighold for å stanse innsyn og kritisk debatt.
Det sier Venstres leder Lars Sponheim etter at Aftenposten i dag avslører en rekke nye brudd på offentlighetsloven på Statsministerens kontor.
I flere vedtak i Stortinget de siste årene har Regjeringen blitt bedt om å legge fram forslag til forbedringer av offentlighetsloven.
- Ingenting av dette har bli fulgt opp, tvertimot fortsetter Regjeringen å bryte loven. Det er grenser for hvor mange ganger statsråder og Statsministerens kontor kan skylde på dårlige rutiner.
Etter Venstres mening bør derfor Stortinget selv ta initiativ til å få vedtatt konkrete lovendringer. Forslagene Venstre vil fremme er de samme som partiet la fram i sitt utkast til «stortingsmelding» om offentlighetsloven i sommer, blant annet:
 Plikt til journalføring av dokumenter.
 Oppheve adgangen til å nekte innsyn i dokumenter som sendes fra sakkyndige og mellom departementene.
 Selv om deler av et dokument må hemmeligholdes, skal det være adgang til innsyn i faktaopplysninger og resten av dokumentet.
 Offentlighetsloven skal som hovedregel også gjelde for statsforetak og statlige aksjeselskap.
 Sanksjoner ved brudd på loven, f.eks. ved at vedtak erklæres ugyldige eller at det gis bøter.
 Som i Sverige grunnlovsfeste offentlighetsprinsippet (allerede fremmet av Venstre).
