
27. juni 2000
Jens Stoltenberg
- Statoil-beslutning i november
I dette St@tsminister-brevet fra 27. juni 2000 tar Jens Stoltenberg for seg hvilke resultater Regjeringen har oppnådd ettter 100 dager ved makten, samt viktige saker som vil prege den politiske dagsordenen i tida framover.
Lørdag 23. juni passerte vi 100 dagersmerket for regjeringsovertakelsen 17. mars. Arbeiderpartiregjeringen er godt i gang med sitt arbeid. Vi har levert over 100 saker til Stortinget, og i departementene er det fattet enda flere beslutninger i store og små saker.
Regjeringen fant mange uavklarte saker på kontorene da vi tok over. Vi har fått dem ut derfra, og vi har fattet beslutninger. Vi tar både ansvaret ved å ta et standpunkt, men også gleden ved å se sakene gjennomført.
Jeg vil gjerne trekke frem noen viktige saker som Regjeringen har arbeidet frem.
Vi har startet opprydningen i sykehusøkonomien. Mange av oss har veldig gode erfaringer med det norske helsevesenet. Vi skal ikke glemme det. Og de ansatte gjør veldig mye godt arbeid både dag og natt. Samtidig er det slik at enkelte ikke får den behandling og oppfølging de burde ha krav på. Det må vi finne løsninger på. Vi har bidratt til at sykehusene har fått nærmere 2 milliarder kroner mer i år. Det var nødvendig, men det er ikke tilstrekkelig. Vi må gå inn i hele måten sykehusene våre er organisert på.
Videre har vi startet en historisk prosess for å heve lærerlønningene. Dette er en nøkkel for å løfte skolen. Gode lærere er motiverte lærere. Det skal også synes på lønna. Vi har nå tatt initiativet til en opptrappingsplan som kan gi lærerne bedre lønn og skolene bedre rom for å organisere arbeidet på en bedre måte.
Vi har satt i gang en grunnleggende reform i forhold til kommunene. Et nytt inntektssystem sikrer mer rettferdig fordeling og bedre forhold mellom inntekter og uløste oppgaver. En gradvis avvikling av øremerkede midler til kommunesektoren er en viktig del av reformen. Det er ingen grunn til å tro at vi som sitter i de sentrale beslutningsapparatene i Oslo skal vite hva som er best for den enkelte kommune i helt forskjellige deler av Norge. Øremerkede ordninger er det dessuten de rike kommuner med midler til egenandelene som får mest glede av. Likevel er antall øremerkede ordninger doblet siden 1990. Vi vil nå gjennomføre en kraftig reduksjon i øremerkede ordninger og dermed en tilsvarende økning i de frie inntektene til kommunene. Det vil gi lokalt folkevalgte mer makt og mer ansvar. Dermed blir det viktigere hvem velgerne velger til kommunestyrene. Omlegging av det kommunale inntektssystemet er en viktig reform for mer demokrati.
Regjeringen har et sterkt internasjonalt engasjement.
Vi har sendt et nytt budskap om at Norge ikke bare skal snevert forsvare sine nasjonale interesser i forhold til EU, men også ta et aktivt europeisk medansvar.
Vi har sagt at vi vil gi 1 milliard kroner over bistandsbudsjettet over fem år for å bidra til å virkeliggjøre visjonen om å vaksinere alle barn i verden mot de vanligste barnesykdommene. Seks barn dør hvert minutt på grunn av disse sykdommene. Vi har nå tatt en aktiv ledelse i å hindre dette og på den måte bidra til at mange, mange mennesker kan løftes ut av fattigdom og gis et mer verdig liv.
Andre saker vi har fått gjennomført i de ukene Arbeiderpartiet har hatt Regjeringsansvaret, er blant annet; lovfestet rett til videregående utdanning også for de som ikke fikk det da de var unge, egen opptjeningsrett for fedre til pappa-permisjon, vi har avklart banksaken ved å legge fram en politikk for å samle det statlige eierskapet i en finansinstitusjon og vi har markert en klare holdninger til spørsmålet om respekt for homofile og lesbiske i kirken.
Nå er det en god og viktig debatt i partiet om framtiden til et av våre viktigste industriselskap - Statoil. Det er bra. Vi tar ansvar for å forme en oljepolitikk for en ny tid. Sentrums-regjeringen varslet at den ville legge fram spørsmålet om delprivatisering av Statoil i løpet av våren 2000. Derfor var det nødvendig for landsstyret i Arbeiderpartiet å ta et standpunkt i saken i februar i år for på den måten å ikke overlate utformingen av oljepolitikken til andre partier i Stortinget. Da landsstyret gjorde sitt vedtak i februar om å åpne for et bredere eierskap til Statoil, ble det blant annet lagt vekt på at de ansatte i oljeindustrien ønsker en slik løsning fordi de mener det vil trygge deres arbeidsplasser. NOPEF, som organiserer de ansatte i oljeindustrien, Norsk Kjemisk Industriarbeiderforbund, Fellesforbundet og LOs oljeutvalg har alle gått inn for løsninger i tråd med vedtaket i Arbeiderpartiets landsstyre. LO drøfter nå saken i sin organisasjon.
I Arbeiderpartiet vil vi trekke vår konklusjon i november. På det grunnlaget vil Regjeringen fremme sine forslag overfor Stortinget.
