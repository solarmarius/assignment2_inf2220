
18.3.2005
Sp
Senterpartiet kritisk til dagens friskolelov:
Valgfrihet for de få må ikke gå på bekostning av de mange
Private videregående skoler søker nå om å få etablere seg i flere fylker. Til sammen dreier det seg om flere tusen nye skoleplasser. Senterpartiet er bekymret for konsekvensene for det offentlige skoletilbudet dersom Regjeringen nå foretar et frislipp av private videregående skoler som verken representerer en alternativ pedagogikk eller annet livssyn.
- Det alvorlige i situasjonen er at etablering av private skoler trekker penger ut av den offentlige skolen og reduserer dermed muligheten for å opprettholde eksisterende tilbud. Dette sier stortingsrepresentant Rune Skjælaaen (Sp) som sammen med Magnhild Meltveit Kleppa og Eli Sollied Øveraas i dag fremmer forslag i Stortinget om å endre systemet slik at det offentlige tilbudet i et fylke ikke svekkes ved etablering av private videregående skoler.
Med dagens system er det ikke samsvar mellom det staten trekker inn av midler og det fylkeskommunen sparer ved at elever velger private framfor offentlige videregående skoler .
Senterpartiet er bekymret for at flertallet av ungdommene som velger den offentlige skolen vil oppleve større uforutsigbarhet, reduserte valgmuligheter og lengre reisevei. Det er spesielt den desentraliserte skolestrukturen og det faglige valgmulighetene ved mindre skoler som står i fare. Men også tilbudene ved fylkeskommunale skoler i de større byene vil måtte redusere tilbudet. En kan risikere at både den offentlige og den private skolen vil tilby et snevrere tilbud enn det den offentlige skolen har i dag, sier Skjælaaen.
- Argumentet om at private innslag bidrar til å gjøre den offentlige skolen bedre, svikter når systemet i realiteten tapper den offentlige skolen for både ressurser og mulighet til å gi elevene samme kvalitet som tidligere, påpeker Skjælaaen.
- Økt valgfrihet for et mindretall må ikke gjennomføres på bekostning av tilbudet til flertallet av elevene i videregående skole, avslutter Skjælaaen.
