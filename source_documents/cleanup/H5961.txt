
Oslo, 7. juni 2002
Kristin Clemet
Lærerne kan få lønn etter dyktighet
Lærerne kan få lønn etter egen dyktighet. Det er klart etter en kjennelse i Statens lønnsutvalg på bakgrunn av en konflikt mellom de lokale lærerorganisasjonene og Bærum kommune. Kjennelsen fastslår samtidig at arbeidsgivers tilbud om individuell lønn til 190 lærere og skoleledere i kommunen, blir stående som endelig resultat.
Utdannings- og forskningsminister Kristin Clemet er svært fornøyd med kjennelsen:
- Dette er den riktige veien å gå når det gjelder avlønning. Vi må åpne for en mer differensiert fastsettelse av lærernes lønninger.
Clemet viser samtidig til Sem-erklæringen, hvor det heter følgende: "Samarbeidsregjeringen vil sikre lærerne en konkurransedyktig lønn. Lærerlønnen må bli mer differensiert, utfra kompetanse, ansvar og funksjon."
Bakgrunnen for behandlingen i Statens lønnsutvalg er denne: Det ble brudd mellom partene i Bærum kommune i de lokale preliminære forhandlingene høsten 2001. Forhandlingene ble sluttført mellom de sentrale lærerorganisasjonene og Utdannings- og forskningsdepartementet, men også her endte saken med brudd. Uenigheten besto i hovedsak om hvilke kriterier som kan legges til grunn ved de lokale forhandlingene i skolesektoren. Lærerorganisasjonene brakte konflikten inn for Statens lønnsutvalg som nå altså har gitt arbeidsgiver medhold.
Kjennelse medfører blant annet at 190 lærere og skoleledere i Bærum kommune får økt lønn fra 1. oktober 2001 ut fra følgende kriterier:
- Lærere som utviser dyktighet og motivasjon i sitt arbeid med elevene i samarbeid med kolleger, foreldre og skoleledelse.
- Lærere som bidrar til utviklingen av skolen gjennom forsøk- og utviklingsarbeid, prosjektarbeid eller arbeid i plangrupper.
- Lærere som påtar seg vanskelige og krevende oppgaver, ut over det som er naturlig å forvente i forhold til hovedelementene i arbeidsavtalen og læreplanen.
