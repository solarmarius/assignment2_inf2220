
4.9.2003
Senterungdommen
Gjør jobben deres, Normann og Gabrielsen!
Holden-utvalget har lagt fram ei innstilling der det vil ha et "fleksibelt arbeidsmarked" for å styrke konkurranseutsatt næringsliv. Dette vil utvalget gjøre ved å at de som jobber i byene skal få høyere lønn enn de som jobber i distriktene. Forslaget får nå støtte av NHO, arbeidsminister Victor D. Normann og næringsminister Ansgar Gabrielsen begge fra Høyre
- Det er nå 101 800 arbeidsledige i landet. En økning fra utgangen av juli fra 4.1 prosent til 4,3 prosent ledige ved utgangen av august. Vi har en udugelig regjering som ikke gjør noe for å få flere i arbeid. Det eneste de har å bidra med er å skape et a- og b-arbeidsmarked, et skille mellom by og land. De vil ha "større fleksibilitet" i arbeidsmarkedet. Dette er et brudd med hovedtariffavtalen og vil i realiteten si at regjeringa har gått til krig mot lønnsarbeidere her i landet. De sier også at folk som jobber i Distrikts-Norge er mindre verdt enn de som jobber i byen. Dette sier Trygve Slagsvold Vedum, leder i Senterungdommen.
- Hovedproblemet i dette landet er at det føres en en dårlig næringspolitikk og en dårlig distriktspolitikk. Skal vi få bukt med arbeidsledigheten må distriktspolitikken bli bedre. Da må det føres en målrettet næringspolitikk som tar hele landet i bruk. Arbeidsledigheten har økt mest i distriktene der arbeidsmarkedet er mindre variert enn i byene.
- At NHO, som er en interesseorganisasjon, støtter forslaget er jo som forventet. At de to høyreherrene, Gabrielsen og Normann, støtter det, er kanskje heller ikke så uventet. Høyre har ikke gjort annet enn å gi de aller rikeste bedriftseierene i dette landet enorme summer i skattelette. I dette tilfellet burde de ikke gått offentlig ut og støttet forslaget. De har et samfunnsansvar å ivareta. Det gjør de ikke ved å sette partene arbeids- og næringsliv i krig mot hverandre i en situasjon med høy ledighet. Senterungdommen mener at vi må ha en nasjonal dugnad for å styrke norsk næringsliv og bekjempe arbeidsledighet i samarbeid mellom næringslivet selv, fagbevegelse, Storting og regjering. Jeg lurer på om alle partiene i regjeringen, også KrF og Venstre , er enige, sier Vedum.
- Tidligere i sommer lanserte NHO et forslag om lavere lønn for ungdom. Nå skal distriktene rammes. Begge løsninger er like håpløse i kampen mot arbeidsledigheten, som øker mest blant unge folk. Det vi nå trenger er en aktiv næringspolitikk. Konkrete forslag for å få bukt med ungdomsledigheten, er etablererkurs for ungdom, flere lærlingeplasser, flere praksisplasser for studenter, lavere arbeidsgiveravgift for ungdom og rentefritt studielån, sier Vedum.
Se notat som er vedlagt om tiltak mot arbeidsledighet blant ungdom.
[Vedlagt under]
Notat om arbeidsledighet blant ungdom
Torsdag 4. september klokka 12.00, legger Aetat frem arbeidsledighetstallene for august.
I den sammenheng har Senterungdommen og Senterpartiet fremmet en rekke konkrete tiltak for å motvirke arbeidsledigheten blant ungdom.
Bakgrunn
Sesongjusterte ledighetstall fra Statistisk sentralbyrå viser en arbeidsledighet på 4,6 prosent i mai. Men for gruppen under 25 år ligger andelen på hele 12,7 prosent. Arbeidstyrken i Norge består av ca. 2 386 000 personer, av disse er ca. 316 000 ungdom mellom 16 og 24 år pr 2. kvartal 2003. For 2. kvartal var det registrert 40 000 ungdom mellom 16 og 24 år uten arbeid. Det gir som kjent 40 000 / 316 000 = 0,127, eller 12,7 prosent ledighet for ungdom mellom 16 og 24 år.
Kilder
Tiltakene som er foreslått er i stor grad hentet fra Senterpartiets Stortingsvalgprogram, eller Senterpartiets håndbok for 2003. Dette gjelder ikke forslaget om lavere arbeidsgiveravgift for ungdom eller forslaget om at renten på studielånet ikke skal løpe før 1 år etter endt utdanning. De siste forslaget er hentet fra Senterungdommens Utdanningspolitisk manifest fra 1998, men er her presentert som et midlertidig strakstiltak. Et skritt på veien mot rentefritt studielån.
Dette notatet er utarbeidet av Ola Edvin Vie, medlem av Politisk utvalg og leder av Trondheim Senterstud, med god hjelp fra Erling Sande og Trygve Magnus Slagsvold Vedum.
