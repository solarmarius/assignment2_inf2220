
3/5-02
Senterpartiets leder Odd Roger Enoksen
Senterpartiet krever at boplikt-vedtaket må omgjøres!
Regjeringens og særlig Sponheims håndtering av boplikten i Lillesand-saken har skapt en svært uheldig situasjon. Vedtaket som ga dispensasjon for boplikten i forbindelse med salg av en Venstre-manns strandeiendom, må omgjøres for ikke å undergrave boplikten i sårbare områder. Det gjelder særlig sørlandskysten. Boplikten har vært det viktigste virkemiddelet samfunnet har hatt for å sikre lokalbefolkningen mulighet til å bo der de vil. Med Venstres uansvarlige og uforståelige opptreden står denne institusjonen i fare. Vedtaket i Landbruksdepartementet vil, dersom det ikke reverseres, skape presedens. Andre selgere som har penger å tjene på at boplikten oppheves, vil vise til denne saken og kreve samme behandling av sin søknad. Konsekvensen er at de fastboende kommer til å stå igjen som taperne på boligmarkedet på sitt eget hjemsted. Det er få fastboende som har anledning til å betale 10-11 millioner for et hus.
Vedtaket viste også manglende respekt for lokalpolitiske vedtak. Sponheim som ellers snakker seg varm om lokaldemokratiets fortreffelighet burde respektere lokalpolitiske vedtak om å stramme inn på retningslinjene for boplikten.
Sponheim viser manglende politisk gangsyn når han nekter å reversere den ulykksalige avgjørelsen. Det skjer på tross av innstendige oppfordringer fra folk langs kysten, ikke minst fra hans eget parti. Han overser også arrogant oppfordringen fra de parlamentariske lederne fra opposisjonspartiene, samt fra KrFs Jon Lilletun om å reversere vedtaket. Senterpartiet oppfordrer Statsministeren om å handle umiddelbart. Vedtaket som ble fattet av Sponheim om å se bort fra boplikten i Lillesand-saken må omgjøres!
