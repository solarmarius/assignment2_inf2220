
Dato: 27. mai 2005
Formann i FrP, Carl I. Hagen
FrP avviser kriseråd med delt ledelse
- Nordmenn som rammes av katastrofer kan ikke stole på et kriseråd hvor ledelsen skifter med hva slags katastrofe det er. Ansvaret må ligge under statsministerens kontor, krever Carl I. Hagen.
Det var i statsråd i dag at regjeringen la frem forslaget om å opprette et kriseråd som skal tre i kraft dersom nordmenn blir rammet av katastrofer. Lederansvaret i kriserådet skal variere etter hva slags katastrofe det er snakk om. - Dette er et dårlig forslag. Et skiftende lederskap plasserer ikke ansvaret godt nok, mener Carl I. Hagen.
- Et eget kriseråd er fornuftig, men ledelsen må plasseres under statsministerens kontor. På den måten sikres rådet én ledelse som kan reagere raskt uansett hva slags katastrofe det er. Fagstaben hentes uansett inn fra de ulike departementene.
- Regjeringens forslag om delt ledelse vil skape interessekonflikter mellom departementene. Det er flere områder hvor ansvaret deles mellom flere ulike departementer, det gjelder særlig politioppgaver som var et av problemområdene under håndteringen av tsunamikatastrofen, minner Hagen om.
Han sier det er bekymrende dersom Stortinget nok en gang stemmer ned forslaget om å opprette et kriseråd under statsministerens kontor. - Sårbarhetsutvalget som ble ledet av tidligere statsminister Kåre Willoch foreslo nettopp at ansvaret for kriseberedskapet skulle samles på ett sted. Det mest naturlige er da at det plasseres under statsministerens kontor.
- FrP vil derfor fremme forslag i Stortinget om at kriserådets ledelse samles under statsministerens kontor, avslutter Hagen.
