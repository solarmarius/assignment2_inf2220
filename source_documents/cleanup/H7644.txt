
Oslo, 3. september 2003
KrF
KrFs eldrepolitiske omsorgspakke: Trygghet, nærhet og valgfrihet
- KrF ønsker ikke en sentralstyrt eldreomsorg, men kommuner som forplikter seg på å gi de eldre trygghet, nærhet og valgfrihet, sier KrF-leder Valgerd Svarstad Haugland, som i dag la frem Kristelig Folkepartis eldrepolitiske omsorgspakke.
Mye er bra i norsk eldreomsorg i dag. Men, ennå gjenstår mye før vi kan slå fast at disse tre begrepene kjennetegner eldreomsorgen. Vi har nå mange år bak oss med omfattende utbygging av institusjonsplasser og omsorgsboliger. Vi skal fortsette utbyggingen av slike, avpasset etter behovet. Men, vi har en stor og viktig jobb foran oss i arbeidet med innholdet i eldreomsorgen, sier Svarstad Haugland.
- Kommunene har hovedansvaret for den offentlige omsorgstjenesten. Man bør være varsom med å konkurranseutsette omsorgstjenester. I tilfeller der omsorgstjenester konkurranseutsettes, må det være klare krav til kvaliteten i tjenestene. En styrket kommuneøkonomi er en viktig forutsetning for en bedre eldreomsorg, mener Svarstad Haugland.
- Vi må gi eldre pleietrengende mer innflytelse og valgfrihet. Eldre må få mulighet til selv å tilrettelegge sin egen hverdag ved institusjonene. Eldre må få leve slik de selv ønsker, også når de har blitt pleietrengende. Tiden er inne for å sikre økt brukermedvirkning i eldreomsorgen, sier Valgerd Svarstad Haugland.
Kristelig Folkeparti ønsker også en mer individuell tilpasning og tilrettelegging av tilbudet til de eldre. - Alle som trenger det skal få hjelp, men alle trenger ikke lik hjelp. Vi må slutte å se på de eldre som en stor masse med identiske behov. Samtidig må vi styrke hjemmetjenesten, slik at de som ønsker det kan bo hjemme så lenge som mulig og motta hjelp der, uttaler Valgerd Svarstad Haugland.
KrF vil gjennom denne eldrepolitiske omsorgspakken fremme tiltak som kan gjøre eldreomsorgen ennå bedre. Alle eldre fortjener en verdig alderdom der de får den hjelpen de trenger, avslutter Valgerd Svarstad Haugland.
VERDIG ALDERDOM
Eldrepolitisk omsorgspakke
Alle eldre fortjener en verdig alderdom der de får den hjelpen de trenger. Kristelig Folkeparti vil derfor arbeide for å gjøre eldreomsorgen bedre. Mye er allerede bra, men fortsatt er det behov for en innsats.
I årene som kommer vil gruppen av de eldste eldre øke sterkt. Det vil stille eldreomsorgen ovenfor nye utfordringer. Det kreves at samfunnet har evne til å prioritere og organisere bedre.
Etter mange år med fokus på å bygge institusjonsplasser og omsorgsboliger, må nå fokuset rettes mot innholdet i eldreomsorgen.
Det er fortsatt mange eksempler på at eldre ikke får den pleie og omsorg de har krav på. Derfor vil nå Kristelig Folkeparti legge økt vekt på kvaliteten i eldreomsorgen. Det må utarbeides egne kvalitetsindikatorer for kvaliteten i eldreomsorgen og et mer samordnet og harmonisert regelverk for pleie- og omsorgstjenestene. Det er viktig at Regjeringen og Kommunenes Sentralforbund har inngått en forpliktende samarbeidsavtale som skal gi kommunene økt handlingsrom, samtidig som de forplikter seg til systematisk kvalitetsarbeid.
Kommunene har hovedansvaret for den offentlige omsorgstjenesten. Man bør være varsom med å konkurranseutsette omsorgstjenester. I tilfeller der omsorgstjenester konkurranseutsettes, må det være klare krav til kvaliteten i tjenestene. En styrket kommuneøkonomi er en viktig forutsetning for en bedre eldreomsorg.
Trygghet
Mange eldre kjenner seg utrygge. Utrygge fordi den naturlige aldringsprosessen gjør det vanskeligere å klare seg selv i samfunnet og utrygge for å ikke få den hjelpen de trenger.
Kristelig Folkeparti vil derfor prioritere følgende tiltak:
· Utbygging av sykehjemsplasser og omsorgsboliger, avpasset etter behovet. Målet er at alle som trenger det skal få en institusjonsplass.
· Flere trygghetsavdelinger og sykehjem med kortidsplasser.
· Bedre tilgang på lege- og tannlegetjenester ved institusjonene.
· En økning i antallet hospice-plasser for å styrke omsorgen ved livet slutt.
· En egen tiltakspakke mot vold og overgrep mot eldre personer.
Nærhet
En trygghetsalarm kan aldri erstatte menneskelig kontakt. Ensomhet forringer livskvaliteten for mange eldre. For å få en bedre eldreomsorg må de eldre få flere hender å holde i.
Kristelig Folkeparti vil derfor prioritere følgende tiltak:
· Styrket bemanning i eldreomsorgen og man bør begrense bruken av små stillingsbrøker.
· Aktiv organisert bruk av frivillige for å sikre at eldre kan delta i sosialt liv og opprettholde et nettverk.
· Stimulere til bofellesskap gjennom Husbankens tilskuddsordninger.
· Ta i bruk eldre som ressurs - i skoler, barnehager og i eldreomsorgen.
· Styrke tilbudet av og ved eldresentra.
Valgfrihet
I dag har pleietrengende eldre i mange tilfeller liten frihet til selv å bestemme over sin egen hverdag. De eldre må få mer innflytelse og valgfrihet.
Kristelig Folkeparti vil derfor prioritere:
· Økt brukermedvirkning og samarbeid med pårørende.
· Større frihet for den enkelte til selv å tilrettelegge sin egen hverdag ved institusjonene.
· Mer individuell tilpasning og tilrettelegging av omsorgstilbudet - alle trenger ikke lik hjelp, selv om alle skal få hjelpen de trenger.
· Styrket hjemmetjeneste, slik at de som ønsker det kan bo hjemme så lenge som mulig.
