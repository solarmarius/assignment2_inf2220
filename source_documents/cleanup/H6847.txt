
5. mars 2003
Arbeiderpartiet
Arbeiderpartiet og LO med "Et nytt solidaritetsalternativ"
Arbeiderpartiet og LO legger i dag fram "Et nytt solidaritetsalternativ" for å bekjempe den økende arbeidsledigheten og øke sysselsettingen. De viktigste punktene er:
1. Lavere rente og lavere og mer stabil kronekurs. Dette må sikres gjennom å bruke statsbudsjettet og inntektspolitikken til å styre økonomien. Pengepolitikken må understøtte budsjettpolitikken og inntektspolitikken.
2. Lønnsvekst på linje med våre handelspartnere og kontroll med lederlønningene. Lederlønningene må fryses i 2003. Gjennom et inntektspolitisk samarbeid må alle parter vise vilje til moderasjon. Topplederne i næringslivet må gå foran og avstå fra lønnstillegg, økte bonuser og opsjonsutbetalinger i 2003.
3. Mer nyskaping og flere nyetableringer. Gjennom bedre utdanning, mer forskning og aktiv bruk av statlige virkemidler som SND kan myndighetene bidra til at det etableres flere nye arbeidsplasser i Norge.
4. Opplæring til de arbeidsledige. Arbeidsmarkedstiltakene må trappes betydelig opp. Spesielt må det settes inn tiltak overfor langtidsledige, minoriteter og unge ledige. Innføre ungdomsgaranti slik at alle unge mellom 20 og 24 år sikres tilbud om arbeid, utdanning eller arbeidsmarkedstiltak.
5. En offensiv nærings- og industripolitikk. Vi må ta i bruk våre naturressurser gjennom økt foredling av fisken, utvikling av reiselivet og ved at norsk naturgass tas i bruk i Norge.
Arbeidsledigheten i Norge øker:
· Arbeidsledigheten har økt med 60 prosent siden høsten 2001. Antallet langtidsledige og ledigheten blant unge og minoriteter øker.
· For første gang på mange år er det nå nedgang i antall sysselsatte.
· Det skjer en omfattende nedbygging av industri og konkurranseutsatt næringsliv.
Dette er svært alvorlig for de arbeidsledige og deres familier. For de berørte innebærer ledighet økonomiske vanskeligheter og svekkede sosiale fellesskap. Utviklingen er også bekymringsfull samfunnsøkonomisk. Vår alles arbeidsinnsats er grunnlaget for vår felles velferd. Økt arbeidsledighet betyr redusert verdiskaping og velferd.
Norge har opplevd situasjoner som dette før, men har lykkes med å slå tilbake økende ledighet slik at den ikke har festet seg på et varig høyt nivå. Norge kan lykkes igjen. Det krever imidlertid vilje og handling, både fra politiske myndigheter og fra partene i arbeidslivet.
For Landsorganisasjonen og Arbeiderpartiet er arbeid til alle alltid jobb nummer èn. Vi har tidligere stilt oss i spissen for kamp mot ledighet, og vi gjør det på ny i dag gjennom å legge fram et nytt solidaritetsalternativ.
Økende ledighet må bekjempes på mange fronter. Det er helheten og totaliteten av virkemidler som vil være avgjørende for om vi lykkes i å snu utviklingen eller om høy ledighet biter seg fast i Norge.
LO og Aps strategi for økt sysselsetting inneholder blant annet følgende elementer:
· Lavere rente og lavere og mer stabil kronekurs gjennom en mer ansvarlig budsjettpolitikk og utdypet inntektspolitikk.
· Hvis vi skal lykkes med å få lønnsveksten i Norge på nivå med våre handelspartnere, må topplederne vise lederskap og gå foran. Arbeiderpartiet vil derfor på ny fremme lovforslag om mer åpenhet, kontroll og offentlighet rundt lederlønninger, opsjoner og fallskjermer.
· Politiske myndigheter må slutte å provosere arbeidstakerne og heller belønne medvirkning til lønnsmoderasjon. Arbeiderpartiet vil derfor i Stortinget foreslå å øke fagforeningsfradraget til 1800 kroner.
· En aktiv arbeidsmarkedspolitikk som kan fungere som en bro tilbake til arbeidslivet for ledige og yrkeshemmede. Arbeiderpartiet vil derfor fremme forslag om flere arbeidsmarkedstiltak og styrking av Aetat i forbindelse med Stortingets behandling av St. prp nr 44 og i revidert nasjonalbudsjett 2003.
· Redusere overtidspresset, og heller fokusere på å utvide arbeidstiden for deltidsarbeidende og å skape nye stillinger. Arbeiderpartiet vil endre de nye bestemmelsene i lov om arbeidervern og arbeidsmiljø.
· En mer offensiv næringspolitikk med vekt på forskning, utvikling og nyskaping, Arbeiderpartiet vil bl.a foreslå å øke bevilgningene til forsknings- og utviklingskontrakter.
· Bruk av naturgass i Norge innenfor rammene av våre miljøforpliktelser. Arbeiderpartiet vil presentere et opplegg for dette i forbindelse med Stortingets behandling av Gassmeldingen.
· Innføre ungdomsgaranti slik at langtidsledig ungdom i alderen 20 til 24 år garanteres tilbud om jobb, utdanning eller arbeidsmarkedstiltak slik at ingen blir gående ledig utover 6 måneder. Fremmes i form av Dok 8 forslag i Stortinget i dag.
· Styrking av FOU-innsatsen i maritime næringer.
· Gi norsk skipsfart konkurransedyktige og stabile rammevilkår.
· Målrettet innsats overfor de næringer hvor problemene er størst. Det kan se ut til at situasjonen er mest alvorlig innen verftsindustrien og fiskefordelingen. Situasjonen blir nå fortløpende vurdert fram mot revidert nasjonalbudsjett.
· En nødvendig fornyelse av privat og offentlig tjenesteyting må skje gjennom kompetanseheving, ny teknikk og bedre organisering, ikke gjennom stress som skaper utstøting og sykefravær eller gjennom konkurranseutsetting og privatisering av velferdstjenester.
