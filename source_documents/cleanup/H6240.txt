
03.10.02
Ingvild Vaggen Malvik, SV
Trist for miljøet
Budsjettet for miljøverndepartementet er en trist affære, mener SVs miljøpolitiske talskvinne, Ingvild Vaggen Malvik.
Totalt reduseres Miljøverndepartementets budsjettet for 2003 sammenlignet med det reviderte budsjettet for 2002. Dette står ikke i stil med miljøvernminister Brendes profil siden han ble miljøvernminister i fjor.
Brende har holdt en imponerende stil siden han ble miljøvernminister i fjor, med en profil det er lenge siden vi har sett maken til. Men nå innhenter virkeligheten ham. Budsjettet reflekterer på ingen måte ministerens ambisjoner om en ny miljøvernpolitikk. Flere viktige områder er redusert kraftig, sier Malvik.
Blant vinnerne i årets budsjett er opprydningstiltak, barskogsvernet, riksantikvaren og kulturminnene. Dessuten økes bevilgningene til miljøorganisasjoner med noen millioner. Dette er positivt, men det må dessverre ses i lys av taperne i det foreslåtte miljøvernbudsjettet for neste år: Tilskudd til kommunale avløpstiltak, SFT, forebyggende tiltak mot rovviltskader, kalking, og vilt og fisketiltak. Dessuten reduseres tilskuddene til atomsikkerhetstiltak i Russland, som reduseres med nesten 20 millioner. Tilskudd til internasjonale klima- og miljøtiltak reduseres med 17 prosent. Totalt reduseres budsjettet med rundt 20 millioner kroner.
"Børge Brende er lik en fjellklatrer som begeistret klatrer oppover - men glemmer at man bør sikre underveis. Fallhøyden blir stor. Brendes profil ga oss håp om en ny og offensiv miljøpolitikk. Dessverre viser det seg at han ikke har lykkes i å omsette dette i reelle bevilgninger," sier Ingvild Vaggen Malvik.
