
Tirsdag 16. mars
FRA KRISTELIG FOLKEPARTIS KVINNER:
FORTSATT HØYE LIKESTILLINGSMÅL I REGJERINGEN
-Statsminister Kjell Magne Bondevik og regjeringen tar likestillingsspørsmål på alvor. Ikke bare er kvinneandelen opprettholdt på over 40%, men statsministeren har ved å utnevne en kvinne som leder av forsvarsdepartementet brutt det vanlige kjønnsrollemønsteret, uttaler Kristelig Folkepartis Kvinners leder Randi Gran Tørring.
-For første gang i historien har denne mannsdominerte bastionen fått en kvinnelig sjef. Forsvarminister Løwer vil bli en god rollemodell med tanke på rekruttering av kvinner i forsvaret. Det er likestillingspolitikk i praksis, sier Gran Tørring.
-Regjeringen Bondevik har høy likestillingsprofil. Vi gleder oss over utnevnelsen av Laila Dåvøy som statsråd og sjef for Arbeids- og administrasjonsdepartementet. Hun har vår støtte.
Kristelig Folkepartis Kvinner forutsetter at arbeidet med likestillingsspørsmål blir fulgt opp i alle departement med fortsatt utålmodighet og høye mål.
-Det er to dyktige og markante kvinner som nå går ut av regjeringen. Både Ragnhild Queseth Haarstad og Aud Inger Aure har et sterkt engasjement for likestillingsspørsmål. Det er all grunn til å takke for vel utført arbeid så langt. Vi venter å høre mer fra dem begge i tiden som kommer.
