
1. mai 2000
Kjell Magne Bondevik i 1. mai-tale:
Streiken en tankevekker
for høytlønte næringslivsledere
-Streiken som nå kommer kan forhåpentligvis bli en tankevekker for de i næringslivet som er ansvarlige for de høye lederlønningene. Utviklingen med lønninger i millionklassen og gunstige fallskjermer vekker sterke reaksjoner som har slått ut i uravstemningen om inntektsoppgjøret. Næringslivskretser bør tenke igjennom denne situasjonen. Kanskje streiken kan bidra til det.
Det var Kristelig Folkepartis parlamentariske leder, Kjell Mange Bondevik, som sa dette på et 1. mai-arrangement for Vestfold KrF på Gjennestad gartnerskole i Stokke.
-Når man ser hvilke lønninger og lønnstillegg noen bevilger seg, lurer jeg av og til på hva de tenker: Tror de at deres arbeid er så mye mer verdt enn andres? Eller - for s si det litt spøkefullt: Er det noen som spiser pengesedler til frokost, lunch og middag?
Etter- og videreutdanningsreformen
-Det er ganske uforståelig at LO og NHO ikke ble enige om etter- og videreutdanningsreformen i lønnsforhandlingene. Dette har skapt stor misnøye blant mange LO-medlemmer, og kan ha bedratt til nei-flertallet. At LO og NHO ikke ble enige på dette punkt er spesielt uforståelig fordi begge parter har prioritert denne saken, og var fornøyd med de bidrag sentrumsregjeringen la inn i 2000-budsjettett til reformen.
Bondevik sa at Yngve Hågensen og Karl Glad på vegne av LO og NHO innstendig ba sentrumsregjeringen levere bidrag til etter- og videreutdanningsreformen både når det gjelder støtte fra Statens Lånekasse og bidrag til kompetanseutviklingsgrogram, noe som ble gjort på en måte de var fornøyd med. - Vi foreslo, og Stortinget vedtok, 180 mill. kr. for år 2000, og 400 mill. kr. over en 2 - 3 års periode. Da burde partene i inntektsoppgjøret også ha funnet løsning på bedriftenes egne bidrag, sa Bondevik.
Den økonomiske situasjon
Den økonomiske situasjon kan bli vanskelig framover, med fare for langvarig konflikt i arbeidslivet og ytterlig renteøkning, noe som kan svekke bedriftenes konkurranseevne og dermed sysselsettingen. Dette pålegger både Regjeringen og partene i arbeidslivet et stort ansvar. Vi må ikke ødelegge den gode økonomiske situasjon for landet som vi nå har opparbeidet, sa Bondevik.
Sentrumssamarbeid og forholdet til Regjeringen:
Sentrumspartiene har vist at vi utgjør et styringsdyktig regjeringsalternativ. Vi ble felt på en viktig miljøsak, men vil fortsette samarbeidet i opposisjon. Selvsagt vil vi gi rom for å markere partienes egen profil, men vi vil samordne oss tilstrekkelig til fortsatt å være et klart regjeringsalternativ. Vi vil opptre konstruktivt i opposisjon i forhold til Regjeringen. Men hvorvidt vi kan støtte Regjeringens forslag, vil være helt avhengig av deres innhold. Foreløpig har det vært forbausende lite av ny politikk og konkrete forslag fra den nye regjeringen, sa Bondevik.
Internasjonal solidaritet
De fleste i Norge har det materielt sett bra, selv om noen er svaktstilte og fortjener et løft. Forskjellene i levekår er for store, et problem sentrumsregjeringen tok tak i ved den såkalte utjamningsmeldinga.
Men de virkelig store forskjellene finner vi i det internasjonale samfunnet. På en dag som denne må vi framholde vårt ansvar for verdens fattige, flyktninger og forfulgte. Det er en skam at noen mener Norge skal redusere vår innsats overfor disse grupper. For KrF er det en kampsak å arbeide for effektiv bistand og for menneskerettigheter. Dette fulgte vi også opp i regjeringsposisjon gjennom budsjetter og gjennom handlingsplaner for gjeldslette for u-land og for menneskerettigheter, sa Bondevik.
