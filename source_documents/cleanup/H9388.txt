
20.07.2005
Kristin Halvorsen:
Finn Gustavsen har gått bort
Det er med stor sorg SV har mottatt budskapet om at Finn Gustavsen har gått bort, uttaler Kristin Halvorsen. Finn Gustavsen har vært en ruvende skikkelse for SF og SV. Hans kamp for en uavhengig venstreside som tok opp i seg de nye folkebevegelsene har vært avgjørende for en moderne venstreside og et sterkt SV. Finn Gustavsen var en modig politiker med stor integritet.
Finn Gustavsen var Norges første profilerte mediepolitiker. Han var skarp og markant og hadde ordende i sin makt både som skribent og politiker. Han og kretsen rundt Orientering var viktige i kampen mot atomvåpen og mot blokkdelingen under den kalde krigen, sier Kristin Halvorsen.
Finn Gustavsen ble født i Drammen i 1926. Som redaksjonssekretær og senere redaktør for avisa Orientering, ble han talerør for venstreopposisjonen i Arbeiderpartiet. Arbeiderpartiets utenrikspolitikk, og særlig vedtaket som åpnet for amerikanske atomvåpen på norsk jord, førte til dannelsen av Sosialistisk Folkeparti i 1961. Samme år ble Gustavsen sammen med Asbjørn Holm SFs første stortingsrepresentant.
Biografi:
Gustavsen satt på Stortinget fra 1961-1969, samt fra 1973-1977. Han var også partileder i SF fra 1971 til 1973. Mange vil huske ham spesielt for Kings Bay-saken i 1963, der SF felte Gerhardsen-regjeringen for behandlingen av den alvorlige Kings Bay-ulykken på Svalbard. Han ble også truet med riksrett i 1977, etter at han refererte fra en hemmeligstemplet rapport som viste hvordan norske myndigheter samarbeidet med USA om opprettelsen av hemmelige elektroniske navigasjonsstasjoner i Norge. Senere samme år ble han tilsatt som NORADs stedlige representant i Mosambik.
