
16. juni 2005
Signe Øye, Stortingsrepresentant (AP)
FREMSKRITTSPARTIETES OG REGJERINGSPARTIENES SVIK MOT NORSKE SJØFOLK
-Jeg er svært overrasket og skuffet over at Fremskrittspartiet ikke vil gjeninnføre kravet om arbeidstillatelse for utenlandske sjøfolk på skip under fremmed flagg i fart med last og passasjerer mellom norske havner, det vil si på norskekysten. Regjeringen har - med virkning fra 1. januar 2005 - forandret utlendingsforskriften slik at det er gjort unntak for kravet om slik arbeidstillatelse. En konsekvens er at det nå er fritt fram for utenlandsk arbeidskraft på skipene langs norskekysten, sier Signe Øye (A)
Arbeiderpartiet og SV prøvde å stoppe dette i fjor for å hindre at norsk innenriks sjøfart ble undergravd. Vi ble selvfølgelig glad da Fremskrittspartiet fremmet et privat forslag i Stortinget for bare 3 uker siden om å gjeninnføre de gamle forskriftene fra 1.7.2005. Men under behandlingen i Stortinget går det samme partiet mot sitt eget forslag. De støtter heller ikke Arbeiderpartiets, SVs og Senterpartiets forslag om å gjeninnføre kravet om arbeidstillatelse for utenlandske sjøfolk fra 1.1.2006. Dette er utrolig og ille, fordi det vil føre til at norske sjøfolk på kystflåten blir satt på land, og billig utenlandsk arbeidskraft overtar norske arbeidsplasser. Dette er et dolkestøt i ryggen på norske sjøfolk og kyst-Norge.
Det som kommer til å skje nå er at maritim sektor bygges ned og norske sjøfolk langs hele Norskekysten blir arbeidsledige.
