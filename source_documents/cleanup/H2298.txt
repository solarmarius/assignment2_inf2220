
Onsdag 22. desember 1993
Pressestoff fra Kristelig Folkeparti
Ny og ung på Tinget:
RIKERE PÅ ERFARING - FATTIGERE PÅ ILLUSJONER
Hun er blitt noen erfaringer rikere og illusjoner fattigere etter tre måneder som stortingsrepresentant, KrF-representant May-Helen Molvær Grimstad. Da hun klarte å berge partiets annetmandat i Møre og Romsdal, ble hun samtidig den yngste KrF-er på Løvebakken gjennom tidene. Med sine 25 år er småbarnsmoren ett år yngre enn Kjell Magne Bondevik var da han ble valgt inn på det samme mandatet for 20 år siden.
Det ble en forholdsvis tøff start for den nye KrF-gruppen, der sju av 13 representanter var nye som stortingsrepresentanter. Vedtaket i det første gruppemøtet om å støtte et eventuelt forslag om å trekke Norges EF-søknad skapte en storm av reaksjoner både fra ja-folk og nei-folk.
-Hadde hele gruppen sagt nei til å støtte forslaget, ville nok det også skapt rabalder, tror May-Helen i etterkant.
Den neste "stormen" gjaldt budsjettforliket mellom KrF og Arbeiderpartiet. Det var særlig i den forbindelse at den unge stortingsrepresentanten ble noen illusjoner fattigere.
-Jeg hadde ikke trodd at politikere fra andre partier kunne være så kyniske som endel viste seg å være. At lettvinte påstander om løftebrudd og uforpliktende overbud etter at forliket var kjent skulle sitte så løst, var både overraskende og skuffende, medgir hun.
Abortsak og alkoholpolitikk
Det var abortsak og alkoholpolitikk som gjorde at den 15 år gamle May-Helen Molvær i sin tid engasjerte seg i politisk arbeid, og medlemskap i KrFU ble en naturlig konsekvens av dette.
-Jeg har flere ganger sittet på skoledebatter og i andre sammenhenger sammen med skole- og klassekamerater og diskutert abort, og vært gnistrende uenig med folk jeg ellers satte stor pris på. Men stort sett lærte vi å respektere hverandres ulike meninger, sier hun.
Både abortsaken og alkoholpolitikken engasjerer henne fremdeles, selv om det politiske interessefeltet er blitt vesentlig utvidet. Den viktigste saken nå er kampen mot EF-medlemskap. -Men det er også mange andre viktige saker som KrF arbeider for, og det er ingen andre partier som ivaretar disse sakene på langt nær så godt. Ikke minst gjelder det familiepolitikken, mener May-Helen Molvær Grimstad.
Politikk som familieprosjekt
For tre år siden giftet May-Helen Molvær med Asle Grimstad, og i februar fikk de sønnen Simon. Hun medgir at det var endel kritiske røster til at hun som småbarnsmor først drev valgkamp med sikte på å bli valgt inn på Stortinget, og noen mente dette ikke harmonerte med KrFs familiepolitiske profil.
-Jeg mener tvert om. Mannen min er nå hjemmearbeidende, utfra eget valg og ønske. I valgkampen reiste vi rundt sammen, alle tre, og jeg tror vi klarte å si noe om KrF som familieparti på den måten også, sier hun.
-Familiepolitikken har i altfor mange år kun har vært basert på behovene til utearbeidende kvinner, slik at de hjemmearbeidende er kommet helt skjevt ut. Dette er en parodi på likestillingspolitikk. Kontantstøtten vil være det beste svaret på dette, og jeg synes det ville være glimrende om det ble flertall i Stortinget for denne saken i 1994, som jo er FNs internasjonale familieår.
Da komitévervene ble fordelt i den nye stortingsgruppa, ble May-Helen Molvær Grimstad KrFs samferdselspolitiske talskvinne.
-Samferdselspolitikk har ikke vært det jeg har jobbet mest med tidligere, selv om jeg kommer fra fergefylket framfor noen, og det har vært en av de gode erfaringene jeg har gjort i løpet av disse første stortingsmånedene: At samferdselspolitikk faktisk er både interessant, spennende og utfordrende sier May-Helen Molvær Grimstad til slutt. (KrF-Press)
