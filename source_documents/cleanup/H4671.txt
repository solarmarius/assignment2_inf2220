
1. mars 2000
Anneliese Dørum
- Kirkerådet forverrer de homofiles situasjon
I Stortingets spørretime onsdag 1. mars 2000 ba stortingsrepresentant Anneliese Dørum kirkeministeren svare på om han synes det er akseptabelt å gi økonomisk støtte til Kristent Forum for Hjelp blant Homofile.
I Stortingets spørretime onsdag ba stortingsrepresentant Anneliese Dørum kirkeministeren svare på om han synes det er akseptabelt å gi økonomisk støtte til Kristent Forum for Hjelp blant Homofile.
Anneliese Dørum viste til at Kirkerådet i Den norske kirke har vedtatt å gi økonomisk støtte til KFHH.
- KFHH mener at homofili er en sykdom som kan helbredes. Kirkerådet har dermed gjort situasjonen for lesbiske og homofile vanskeligere enn den allerede er. Mener statsråden det er akseptabelt å gi av Kirkens felles midler til en gruppe som legitimerer åndelig overgrep mot lesbiske og homofile, spurte hun.
Kirke-, utdannings- og forskningsminister Jon Lilletun sa på sin side at han verken ville eller kunne oppheve vedtak i Kirkerådet, og heller ikke instruere Kirkerådet om å avslå eller innvilge enkelte søknader. Han viste til at Kristent forum for hjelp blant homofile har fått 40.000 kroner, mens Åpen Kirkegruppe til sammenligning har fått et tilskudd til sin virksomhet på 110.000 kroner.
Anneliese Dørum var ikke fornøyd med dette svaret, fordi statsråden unnlot å kommentere hennes viktigste innvending.
- At Kirkens felles midler blir brukt til å støtte en gruppe som bidrar til å forverre de homofiles og lesbiskes situasjon, er ikke akseptabelt, sier Anneliese Dørum.
