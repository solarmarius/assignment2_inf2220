
Søndag 5. juli 1992
Stortingsrepresentant Odd Holten (KrF) på KrF-stevne i Halden:
GODE VILKÅR FOR ØKT SYSSELSETTING I ØSTFOLD
Med sine rike industritradisjoner og gode beliggenhet bør Østfold ha gode muligheter for økt sysselsetting. Selv om situasjonen er noe bedre enn den var, er arbeidsledig-heten i fylket fortsatt altfor høy. Det sa Kristelig Folkepartis Østfold-representant Odd Holten under et KrF-stevne i Halden søndag.
-De altfor høye ledighetstallene i Østfold fører til store økonomiske tap, svekket familie-økonomi og sosiale og psykiske problemer for de som er arbeidsledige og deres familier. I en slik tid må det vises solidaritet fra de som er i arbeid, og krav om høyere lønn og sosiale reformer må stilles i bero inntil videre, mente Odd Holten.
Holten var opptatt av at også storsamfunnet på forskjellige måter bidrar med sitt til å styrke sysselsettingen.
-Ved behandlingen av Revidert Nasjonalbudsjett la man flere steiner til et slikt byggverk, blant annet ved å redusere el-avgiften, mineraloljeavgiften og ved å styrke Distriktenes Utbyggingsfond og rammene for Husbanken, sa Holten, og gjentok KrFs krav om at industrien bør fritas helt for el-avgift.
-I det framtidige budsjettarbeidet er det mål å skape flertall for dette, som et ledd i arbeidet med å bedre vekstvilkårene for næringslivet, understreket Odd Holten under KrF-stevnet i Halden søndag.
