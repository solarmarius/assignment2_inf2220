
Tirsdag 3. juni 1997
Solveig Sollie (KrF) om barneloven:
STYRKING AV MEKLINGSORDNINGEN MÅ FØLGES OPP
-Når det i innstillingen til ny barnelov legges opp til en styrking av meklings-ordningen, må det føre til at familievernkontorene får mer penger. Det er positivt at bruken av meklingsordningen utvides, og at det blir gjort obligatorisk med ny mekling ved boikott av samværsretten. Det sier Kristelig Folkepartis familiepolitiske talskvinne Solveig Sollie. Familie-, kultur- og administrasjonskomiteen avga tirsdag innstilling til den nye barneloven.
-Når det legges nye oppgaver på familievernkontorene, betyr det at disse må stykres betraktelig, både faglig og økonomisk. Blant annet vil det måtte bety flere nye stillinger, sier Solveig Sollie.
-Allerede idag har familievernkontorene for lite ressurser når det gjelder å møte behovet for mekling. I følge en rapport fra Norsk Institutt for By- og Regionsforskning, NIBR, bruker familievernkontorene 15 prosent av sine ressurser på meklinger. Det er det dobbelte av hva Barne- og familiedepartementet har anslått, nemlig 7,5 prosent, sier hun.
-Jeg synes det er viktig og gledelig at meklingsordningen får større betydning. Jeg tror det vil være med på å redusere konfliktnivået, sier Solveig Sollie. Hun legger til at ordningen med obligatorisk mekling ved samlivsbrudd også må utvides til å omfatte samboerpar, dersom det er barn under 16 år i forholdet.
