
Oslo, 18/05- 01
P R E S S E M E L D I N G
Gjør verneplikten bedre!
Det er ikke forsvarlig å øke antallet vernepliktige som kalles inn til førstegangstjeneste i Forsvaret, mener Kristelig Folkepartis Ungdom (KrFU).
- Det må heller være et mål å få til en bedre førstegangstjeneste. Resten av de vernepliktige må få annen ikkemilitær vernepliktstjeneste, sier KrFU-leder David Hansen.
KrFU tror allmenn verneplikt er den beste måten å opprettholde forsvarsviljen i befolkningen på, men mener dagens tjenestetilbud ikke er godt nok.
- Forsvaret gir i dag et elendig tjenestetilbud til alt for mange. Antallet vernepliktige som kalles inn til militær tjeneste må tilpasses Forsvarets behov, sier Hansen.
- Det har liten hensikt å kalle inn nye vernepliktige til Forsvaret hvis disse ikke kan gis en lærerik og meningsfull tjeneste. Kvalitet må komme foran kvantitet. I dag er det en prekær utstyrsmangel i mange militære leirer. I tillegg oppgir både mange fagmilitære og mange av ungdommene som er inne, at tjenesten oppfattes som meningsløs, sier Hansen. KrFU vil derfor at det tas ansvar for at kvaliteten under tjenesten styrkes betraktelig.
- De vernepliktige må sikres en meningsfylt tjeneste.
KrFU mener at dagens praktisering av verneplikten er urettferdige og at den er en trussel mot den allmenne verneplikten og mot forsvarsviljen. KrFU vil derfor at vernepliktige som ikke brukes i Forsvaret gis tjeneste andre steder, som for eksempel i humanitære organisasjoner som driver internasjonalt humanitært arbeid.
- Verneplikten må tilpasses et utvidet sikkerhetsbegrep. Det er i dag bred enighet om at det norske samfunnet er sårbart på flere områder enn det rent militære. Verneplikten bør i fremtiden ivareta samfunnssikkerheten, like mye som tradisjonelt forsvar. Krisehåndteringsevnen må styrkes på flere områder. Særlig må Sivilforsvaret styrkes ved at flere vernepliktige blir brukt i Sivilforsvaret arbeid, sier Hansen.
