
Onsdag 6. mai 1992
Borghild Røyseland på kreftforeningens omsorgskonferanse:
DØDEN ER IKKE EN SYKDOM
Vi må erkjenne at døden ikke er sykdom som skal behandles, men er en del av livet. Såvel pleie- og omsorgsinstitusjoner, som samfunn og arbeidsliv må legge forholdene til rette for dette. Det er en menneskerett å bli behandlet som et levende menneske til man er død. Dette var noe av den utfordringen nestlederen i Stortingets sosialkomité, Borghild Røyseland (KrF, Rogaland) ønsket å vektlegge i sitt innledningsforedrag på kreftforeningens omsorgskonferanse i Trondheim onsdag.
Borghild Røyseland viste i sitt foredrag til at omlag en fjerdedel av de offentlige helseutgiftene brukes på mennesker som er inne i sine siste leveår. Hun stilte spørsmålet om disse midlene brukes "godt nok", når de går til lange institusjonsopphold med teknisk medisinsk behandling, i stedet for til lindring, trøst og omsorg.
-I tidligere tider lærte man døden å kjenne som en naturlig del av livet, men slik er det ikke idag. Få kjenner døden fra sitt barndomshjem. Stigende forventinger til et langt liv uten sykdom og alderdomsbesvær, gjør sitt til å holde døden på avstand, sa Borghild Røyseland, som mente at omsorg for den døende også må omfatte de pårørende som skal leve videre med sin sorg.
-All erfaring viser at barn tar døden mer naturlig enn voksne, og de bør ikke utstenges fra dette. Det er viktig å få tatt ordentlig avskjed nære avdøde. Dette kan ofte lette sorgarbeidet, slo Borghild Røyseland fast, og etterlyste noen av de ritualene man hadde i tilknytningen til jordeferd tidligere, og som er en del av folkearven.
