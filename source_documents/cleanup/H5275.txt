
01.11.2001
- Bekymret for industrien
Jens Stoltenberg er bekymret for norsk industri. I en tale til representantskapet i Telemark Arbeiderparti onsdag 31. oktober 2001, advarte han mot en økonomisk politikk som kan svekke industrien. - De siste årene har kostnadene vokst sterkere i Norge enn i de landene vi konkurrerer med. Nå ser vi dessuten dårligere konjunkturer internasjonalt, sier Arbeiderpartiets parlamentariske leder.
Jens Stoltenberg er bekymret for norsk industri. I en tale til representantskapet i Telemark Arbeiderparti onsdag kveld, advarte han mot en økonomisk politikk som kan svekke industrien.
- De siste årene har kostnadene vokst sterkere i Norge enn i de landene vi konkurrerer med. Nå ser vi dessuten dårligere konjunkturer internasjonalt, sier Arbeiderpartiets parlamentariske leder.
Han viste til at norske industriarbeidsplasser stadig går tapt og at norske bedrifter må legge ned. Det siste eksempelet på dette er vedtaket om nedleggelse av Hydros magnesiumfabrikk på Herøya i Porsgrunn.
- Jeg frykter at vi kan gå mot et todelt arbeidsmarked, med fortsatt stor mangel på arbeidskraft i samfunnet totalt, men med økende ledighet innen enkelte bransjer og regioner. Særlig er jeg bekymret for ensidige industristeder og ansatte i industrien som kan ha problemer med å få annet arbeid.
- Vårt svar på disse utfordringene har vært å trappe opp bevilgningene til forskning kraftig, og å bevilge mer til samferdsel. I statsbudsjettet foreslo vi også lavere skatt på arbeid og økt innsats for å få uføre og andre yrkeshemmede i arbeid, sa Stoltenberg, som advarte regjeringen mot å gå til angrep på bevilgningene til arbeidsmarkedstiltak:
- Det vil være å ta fra de svakeste, de som ikke kommer inn i arbeidsmarkedet. Slike usosiale kutt vil Arbeiderpartiet kjempe mot med alt vi har, sa Stoltenberg.
Han karakteriserte det som gledelig at signalene fra Norges Bank nå peker mot en rentenedgang.
- Nå er det framfor alt viktig at ikke den nye regjeringen eksperimenterer med en løssluppen økonomisk politikk, hvor det gis store skattelettelser og utgiftsøkninger samtidig. Det som virkelig betyr noe for både private husholdninger og bedrifter nå, er at vi holder orden i økonomien - og dermed renta nede. Det trygger norske arbeidsplasser. Her har både regjeringen og Stortinget et ansvar, og Arbeiderpartiet vil som et konstruktivt opposisjonsparti bidra til dette, sa Jens Stoltenberg.
