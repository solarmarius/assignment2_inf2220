
10.2.2005
Stortingsrepresentant Morten Lund, Senterpartiet
REGJERINGEN SVIKTER STUDENTENE
Etter meldingen om tildeling av tilskott til bare to hybler i Trondheim, er følgende spørsmål til skriftlig besvarelse levert. Det skal besvares i løpet av en uke.
Jeg tillater meg å stille følgende spørsmål til skriftlig besvarelse til Utdannings- og forskningsministeren:
Trondheim har den lågeste dekningsgraden av studentboliger og noen av de høgeste prisene på private hybler. Blant dagens studentboliger finnes mange som er så nedslitte at de må rives. På tross av dette er det gitt tilskott til kun to enheter for 2005. Den låge tildelingen kommer svært overraskende, og vil resultere i utsatt utbygging eller en finansiering som gir økt husleie for studentene. Er dette i samsvar med de vedtak Stortinget har gjort om økt studentboligbygging og lik dekningsgrad for studiestedene?
Dette er et tema som Senterpartiet vil følge opp med forslag om tilleggsbevilgning i Revidert nasjonalbudsjett i mai måned. Og jeg regner med at Regjeringens gjerrighet også på dette viktige velferdsområde vil bli et viktig tema i valgkampen.
Dette handler langt fra bare om Trondheim, men Trondheim har kommet dårligst ut. Alle studiestedene er tapere. Årets bevilgning har gitt plass til bare 300 nye boliger, mens Stortinget har vedtatt et mål på 1000 nye studentboliger i året. Bevilgningen er redusert fra 212 mill.kr i 2003 til 120 mill kr i 2005. De siste 4 millionene av denne reduksjonen var et resultat av budsjettavtalen med Fremskrittspartiet som primært ønsker å fjerne hele tilskottet. Senterpartiet foreslo å bevilge 190 millioner for 2005.
Senterpartiet har sammen med Arbeiderpartiet og SV gått mot de nye reglene for finansiering av studentboliger som Bondevik II har gjennomført ved hjelp av Fr.P. i strid med alle innspill fra studentenes organisasjoner. Dette er noe en ny regjering og et nytt flertall i Stortinget må kunne rette opp.
