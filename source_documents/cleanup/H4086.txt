
onsdag 2. oktober 1996 17:07:42
Fredsprosessen i fare
Venstres landsstyre uttrykker sterk bekymring for de siste dagers utvikling i konflikten mellom Israel og palestinerne i Midt-Østen.
Venstre reagerer kraftig på Israels overgrep overfor religiøse tradisjoner og forsamlinger i Jerusalem. Venstre frykter at Israel på denne måten ødelegger fredsprosessen, noe som kan føre til at ekstreme grupper får overtaket på begge sider.
Det er beklagelig at Benjamin Netanyahu benytter den pausen i amerikansk utenrikspolitikk som presidentvalgkampen medfører, til å skade fredsprosessen. Den israelske statsminister lovte at hans regjering skulle følge opp fredsavtalen, men disse løftene er ikke lenger noe verdt.
Israels har gjennom åpningen av en 2000 år gammel tunnel under gamlebyen i Jerusalem utløst kraftige reaksjoner og sinne blant palestinerne. Tunnelen går under Klippemoskeen og Al Aqsa- moskeen, islams tredje helligste sted. I løpet av de siste dagene er over 50 mennesker drept i opptøyene der det skytes med skarpt på demonstrantene. Israelske soldater har også gått inn og skutt i Al Aqsa- moskeen.
Israel har med disse aksjonene beveget seg inn i en farlig blanding av politikk og religion. Det er skremmende når israelske myndigheter krenker andre menneskers tro, og bruker religionen til å bygge opp rundt konfliktene og fremprovosere en tilspisset og voldelig situasjon.
Venstres landsstyre mener norske myndigheter må kreve at det nå gis garantier som sikrer alle folkegrupper like muligheter til utøvelse av religion, og at det startes reelle forhandlinger som sikrer at de palestinske områdene ikke blir fortsatt utbygd gjennom setler- virksomhet.
Uttalelse fra Venstres landsstyre 29.09.
