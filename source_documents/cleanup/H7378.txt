
Program for Buskerud Venstre 2003-2007
Buskerud Venstre
ØSOSIALT, LIBERALT OG NYTENKENDE
Innledning
Venstres politikk bygger på sosial-liberal ideologi. Dette innebærer at enkeltindividet settes i fokus. I Venstres menneskesyn ligger det en overbevisning om at den enkelte har en iboende evne til å skape et fellesskap preget av toleranse, respekt og varme. Et fritt menneske vil utvikle ansvarsbevissthet og stille krav om rettferdighet. Samfunnet må derfor tilrettelegges for at enkeltindividet skal ha muligheter for utfoldelse og fremme skaperkraft. En velferdsstat preget av ansvar og rettferdighet kjennetegnes ved at alle borgere skal tilgodeses i fordelingsspørsmålet. En trygg kultur, basert på kunnskap og respekt har rom for å dele på godene.
Sosial liberal tenkning søker et mangfoldig samfunnsliv, bygget på et flerkulturelt og multireligiøst samfunn hvor relasjoner mellom mennesker er bygget på toleranse og respekt, uansett sosial, kulturell eller etnisk bakgrunn.
Buskerud Venstre vil sette fokus på følgende hovedutfordringer:
· Buskerud Venstre vil ha et levende folkestyre. Beslutninger skal tas på grunnlag av borgernes aktive medvirkning og innsyn i den politiske prosess og baseres på en kontinuerlig dialog med de folkevalgte. Buskerud Venstre går derfor mot forslaget om å innføre parlamentarisme i fylkeskommunen. Parlamentarisme fører til mindre åpenhet og unødvendig pengebruk i form av at det krever flere heltidsbetalte politikere.
· Buskerud Venstre tror at beslutningskompetansen ligger nærmest de berørte. Derfor ønsker Venstre mindre sentralstyring, rammebetingelser og øremerking av midler.
· Buskerud Venstre tror at fylkeskommunen har en stor oppgave som regionalutvikler, overordnet arealdisponerin g og generell infrastruktur og samferdsel.
· Buskerud Venstre tror at et godt miljø er en forutsetning for det gode liv. Vi ønsker derfor at offentlige instanser alltid setter hensynet til miljø foran.
· Buskerud Venstre ønsker å legge til rette for en bærekraftig verdiskapning. Dette gjennom gode samferdselsløsninger som ivaretar både miljø, bosetning, næring og kulturlandskap.
· Buskerud Venstre ønsker en fylkeskommune som aktiv pådriver til å koble næring, kultur, miljø og utdanningsinstitusjoner.
· Buskerud Venstre har et sosialtliberalt ståsted og vil derfor i god harmoni styrke den enkeltes muligheter til verdiskapning samtidig som man fremmer sosial rettferdighet.
Natur og miljø
Venstre tar utgangspunkt i at naturen har en egenverdi, at hver generasjon har et forvalteransvar og skal opptre i solidaritet med fremtidige generasjoner.
Vi skal høste av det naturen gir på en måte som ikke forringer artsmangfoldet. All vår aktivitet må skje innenfor de rammene naturens tåleevne setter. Venstre vil sikre at alle skal ha adgang til naturopplevelser
Gjennom fylkesplanlegging ønsker Venstre å trekke opp mål og strategier for å sikre en bærekraftig utvikling, og i samarbeid med kommuner og næringsliv bidra til areal-planlegging som sikrer dette.
Utvikling av bo-områder,næringsareal og offentlig virksomhet i bynære områder må planlegges på en måte som fører til redusert transportbehov. For å stimulere til økt bosetteing i distriktene, vil Buskerud Venstre arbeide for å endre dagens praksis, slik at det blir lettere å få godkjent spredt boligbygging.
Trafikkmengden i landet øker sterkt, og kollektivandelen er synkende. Forurensende drivkraft og energikilder til oppvarming er sammen med gasser fra økende avfallsmengder en trussel mot vårt klima og kan skape store endringer over kort tid.
Fylkeskommunen bør stimulere til økt overgang til alternative og mindre forurensende energikilder både til oppvarming og prokuksjon samt økt satsing på kollektive transportmidler.
Venstre vil arbeide for en klima-og energistrategi som sikrer at Koyoto-avtalens mål blir nådd uten å øke presset på vannbasert energi.
I tillegg til de store fjellområdene i øvre del av Buskerud har vi en kystlinje i sør som er rekreasjonsområde for store deler av fylkets befolkning.
Venstre vil hindre nedbygging av strandsonen gjennom restriktiv håndheving av lovverket, og sikre almen ferdsel.
Venstre vil bidra til å sikre de områder vi har igjen til dyrket mark, vern av biologiske og geologisk verdifulle områder, gode vannkilder og rekreasjonsområder.
I verneprosessen for Trillemarka-Rollag Østfjell vil Venstre sikre demokratisk deltakelse, slik at kommunens og grunneiernes interesser blir ivaretatt. Tradisjonell bruk av naturen kan ofte være forenlig med eller nødvendig for å ta vare på biologisk mangfold. Verneområder bør derfor i størst mulig grad forvaltes lokalt, men innenfor nasjonale rammer. Buskerud Venstre vil arbeide for at en gjennom verneprosessen sikrer at grunneierne også i framtida kan drive utmarksnæring.
Buskerud Venstre vil ta initiativ for å bedre dagens erstatningsordninger ved vern. Storsamfunnet har en moralsk forpliktelse til å gi varig erstatning til berørte grunneiere når områder blir verna for all framtid. Denne forpliktelsen må nedfelles i lov.
Buskerud Venstre vil:
· sikre allemannsretten i hele fylket
· sikre at fylket arbeider for å nå målsettingen i Koyoto-avtalen
· bedre luftkvaliteten i bysentrene
· bekjempe støy
· redusere bruk av forurensende energikilder
· sikre gode vannkilder
· sikre fylkeskommunens kompetanse innen miljø, ressurs og energi
· sikre bærekraftig arealplanlegging
· arbeide for å sikre gode og varige erstatningsordninger for grunneiere som berøres av barskogvern
· hindre nedbygging av strandsonen
Venstre vil ha et nasjonalt kulturløft
Det sosialliberale Norge er et kultursamfunn.
Målet for vår kulturpolitikk er et samfunn av engasjerte og skapende mennesker med vidsyn og toleranse. Kultur i alle ytrings- og aktivitetsformer skaper tilhørighet og engasjement og utgjør det "limet" som knytter mennesker sammen om fellesoppgaver. Det offentlige har derfor en sentral og viktig oppgave i dette å legge til rette forholdene for kulturell aktivitet på alle plan, samt medvirke til å skape det økonomiske grunnlaget for denne aktiviteten.
Venstre vil ha en egen kulturlov som klargjør statens ansvar og som bidrar til å se kulturtiltak i sammenheng. Det er et mål at en større andel av statsbudsjettet brukes til kulturformål.
Venstre ønsker et enklere kultur-Norge. Vi ønsker en skikkelig opprydning i de offentlige støtteordningene. De må sikre rekruttering og premiere aktivitet, men medføre minst mulig skjemavelde og dokumentasjonsbyrde. Vi vil legge til rette for at det skal være så enkelt og stimulerende som mulig å legge ned innsats i kultur og idrettslag. Venstre vil støtte de frivillige organisasjonene i deres verdifulle arbeid.
Venstre ønsker et desentralisert kulturtilbud, for kulturen gir livskraft til nærsamfunnet og er en forutsetning for generell trivsel og vekst. Fylkets kulturengasjement må derfor være lydhør overfor lokale ideer og prosjekter, og medvirke til samordning og utvikling av slike på tvers av kommunegrenser. Det er likevel viktig at sentrale kulturinstitusjoner styrkes og består som samlende sentra..
Venstre vil medvirke til videreføring av de regionale profileringsprosjekter av kulturattraksjoner i Buskerud. Disse prosjektene stimulerer til samarbeid mellom organisasjoner, institusjoner og næringsliv, samt synliggjør ulike kulturtradisjoner og særskilte kulturtiltak i de respektive regionene.
Venstre vil støtte og medvirke til videreutvikling av de etablerte musikkfestivaler i fylket.
Venstre vil arbeide for gjennomføring av vedtatt musikkplan for Buskerud. Venstre ser det som viktig å få etablert et bedre samarbeid mellom fylket, kommunene og de sentrale musikkorganisasjonene i fylket for å sikre at statlige og kommunale midler til musikkformål nyttes på beste måte.
Venstre mener at bibliotekene har en klar og tydelig oppgave i dagens kunnskapssamfunn og må rustes kraftig opp, ikke ned.. Venstre mener det er av stor betydning å opprettholde et klart kommunalt og fylkeskommunalt ansvar for godt utbygde bibliotek med god tilgjengelighet og variert tilbud for brukerne.
Venstre vil sikre og utvikle museumsdriften som en viktig kulturbærer mellom generasjonene. Venstre vil støtte de halvoffentlige museene i fylket slik at de kan følge ny utvikling og nye krav. Vi vil også støtte distriktmuseene slik at de får tilstrekkelig med midler til å fylle sin funksjon. Vi vil være pådrivere for et vitaliserende og stimulerende samarbeid museene imellom. Kulturminner er sporene av våre forfedres liv og virke, uten dem vil vi være tradisjons- og historieløse. Venstre ser det som viktig at fylket har et våkent engasjement på dette området. I de nærmeste år vil det være naturlig og ønskelig med et nært samarbeid mellom kommunene og fylket for å sikre at verneverdige kulturminner ikke går tapt.
Venstre vil at det ved utforming av de offentlige rom skal settes krav til, og samarbeides om, å finne frem til gode estetiske løsninger. Det må tas hensyn til naturens utforming og til øvrige eksisterende omgivelser. Spesielt viktig er et å vise respekt for og verne om bevaringsverdige bygninger og tradisjonsrike miljøer. Venstre mener at det er viktig å benytte seg av kunstnere som ideskapere og rådgivere i plansammenheng.
Venstre ønsker en sterkere satsning på kunst og kultur i det offentlige rom. Alle fylkeskommunale nybygg skal ha utsmykning tilsvarende minst 1% av byggekostnadene og fortrinnsvis utføres av kunstnere fra Buskerud. Det bør hvert år avsettes bevilgninger til innkjøp av kunst.
Venstre er stolte av vår nasjonale kulturarv, men norsk kultur må ikke "være seg selv nok". Buskerud er et flerkulturelt samfunn hvor mange nye folkegrupper har verdifulle kulturtradisjoner. Vi må legge forholdene til rette for at ulike kulturelle grupper kan fungere sammen. Venstre vil derfor støtte flerkulturelle prosjekter.
Idretten er Norges største folkebevegelse. Idrettslagene kanaliserer dugnadsånd og spiller en stor rolle for trivsel og folkehelse. Den offentlige innsatsen må i sterkere grad rettes inn mot å sikre mangfoldet i idretts-Norge og tilbud som aktiviserer barn og unge, samt legger til rette for mosjon. Venstre vil videreutvikle samarbeidet med Idrettskretsen og øke bevilgningene både til idrettskretsen og til det nye samarbeidsprosjektet mellom idrett og skole.
Det er et mål for Venstre at dagens samarbeid mellom fylkeskommune, idrettskrets, skole og idrettslag i tre kommuner i Buskerud gjennom prosjektet IL@skolen utvides til alle kommuner i fylket. Venstre mener det er viktig å legge til rette for aktiviteter som medvirker til at folk får et nært forhold til naturen, dette styrker miljøbevistheten.
Buskerud Venstre vil:
· forenkle kulturbyråkratiet
· styrke det fylkeskommunale kulturengasjementet
· ha et desentralisert kulturtilbud
· arbeide for at de regionale profileringsprosjekter av kulturattraksjoner videreføres
· støtte de rike musikktradisjonene i fylket
· følge opp revidert musikkplan
· styrke bibliotektjenesten
· sikre og støtte museumsdriften i fylket
· arbeide for gode estetiske løsninger i det offentlige rom
· ha kunstnerisk utsmykning av fylkeskommunale nybygg
· støtte flerkulturelle prosjekter
· videreutvikle det fylkeskommunale samarbeide med idrettskretsen
· støtte frivillig lags- og organisasjonsarbeid
· at fylkeskommunen og kommunene inngår samarbeid med idretten for å styrke fysisk fostring i skolen gjennom prosjektet IL@skolen
Skole, utdanning og kompetansebygging
Venstre lover en forpliktende prioritering av skole og utdanning når fylkeskommunale budsjetter skal prioriteres de kommende år. Videre vil vi forplikte oss til å lytte både til skole-, elev- og lærerorganisasjonene før viktige beslutninger i forhold til undervisningssektoren i fylket fattes.
Å satse på utdanning er å investere i fremtiden.
Venstre innser at den beste investeringen vi kan gjøre for å sikre et bærekraftig samfunn i fremtiden, er å til enhver tid sørge for gode forhold på alle nivåer innen utdanningssektoren. Uavhengig av generelle økonomiske forhold er det derfor viktig å skjerme skolene mot nedskjæringer, ressursmangel og skadelige innsparingstiltak.
Den prekære ressursmangelen ved flere av Buskeruds videregående skoler er noe Venstre tar meget alvorlig. Det er galt å satse store beløp på nybygging av skole ett sted, når man på grunn av dårlig økonomi må legge ned eller slå sammen skoler et annet sted. Skolesatsingen må være konsekvent, og helhetlig, uten at den favoriserer eller går på bekostning av elevgrupper. Samtidig må satsingen ta anslagsvise hensyn til fremtidige elevkull.
Skoleelever må ha et vern på sin daglige arbeidsplass på linje med voksne arbeidstakere. I første rekke må det sørges for at forskrifter om helse, miljø og sikkerhet følges opp. Elever bør ikke tilbringe læretiden i bygninger preget av forfall og manglende vedlikehold. Estetikk er viktig for å skape trivsel og velvære, samtidig som vakre og trivselsfremmende skoler vil gi elevene en følelse av ansvar for å ta vare på de fysiske omgivelsene.
Venstre vil ha gratis lærebøker og minimal økonomisk belastning for elever i videregående skole.
Å ta videregående opplæring er i dag nærmest like utbredt og nødvendig som grunnskoleutdanningen. Derfor er det etter Venstres mening også nødvendig at det offentlige overtar ansvaret for å besørge bøker og annet nødvendig materiell til elever i videregående skole. På denne måten styrker man en sosialt rettferdig mulighet til videregående utdanning for alle.
Undervisning må differensieres etter elevens individuelle forutsetninger, behov og ønsker. Eleven står i sentrum.
Allmennfaglig videregående opplæring bør gi en god, relevant og ikke minst reell bakgrunn for høyere utdanning. Det er derfor nødvendig å gi elevene utvidede muligheter til selv å velge hvordan de vil kombinere og prioritere fagene.
Yrkesfagene er bærere av tradisjoner og kunnskap som vanskelig lar seg formidle gjennom ensidig teoretisk fremstilling. Praktisk mestring og læring er viktige elementer i den yrkesfaglige opplæringen, og bør etter Venstres mening styrkes.
Prinsippet om fritt skolevalg står sentralt i Venstres skolepolitikk. I dette ligger en intensjon om at skolene skal konkurrere om elevene, ikke omvendt.
Venstre ønsker større bruk og vektlegging av opptaksprøver ved inntak til kreative og praktisk-estetiske fag der talent og personlig egnethet er fordelaktig. Dette for å sikre et faglig høyt nivå på disse fagene, for å få rett person på rett plass, og for å unngå at elever ender opp med fag de får dårlig utbytte av.
Ikke alle elever er motiverte nok eller i stand til å fullføre en 3-årig videregående utdanning. For å sikre fleksible individuelle løsninger, ønsker Venstre derfor å satse på styrking og videreutvikling av arbeidsinstituttene i Buskerud. Mennesker i alle aldre skal få mulighet til å tilegne seg kunnskap etter individuelle behov.
Vi vil sikre kvalitet og kontinuerlig utvikling i skolen.
En god skole er avhengig av motiverte og kompetente lærere, samtidig som yrket bør gjøres mer attraktivt.
For å sikre kontinuerlig utvikling av skolene, vil Venstre innføre systemer for intern og ekstern skolevurdering. Målet er kvalitetsheving og en demokratisert dynamisk debatt om skolens innhold, derfor er det viktig at ordningen ikke blir inspiserende, overstyrende eller skjemabasert.
Venstre vil at fylkeskommunen skal utarbeide forpliktende sørviserklæringer for videregående opplæring. Disse skal klargjøre hvilke rettigheter elever og foreldre har, hva de kan forvente av skolen og hva skolen forventer av dem.
Flere studieplasser ved Høgskolen i Buskerud - et utviklende tiltak.
5,3% av Norges befolkning bor i dag i Buskerud. Allikevel har Høgskolen i Buskerud kun 2,3% av landets høgskoleplasser. Venstre mener at dette er en uheldig skjevfordeling, og vil derfor kjempe for å øke kapasiteten og studietilbudet til et bedre nivå.
Buskerud Venstre støtter opprettelsen av fengselshøgskole på Hvalsmoen ved Hønefoss
Venstre støtter ulike prosjekter for Distriktaktiv skole med elevbedrifter, entrepenørskap og høgskolestudium og vil ta initiativ som sikrer at desentraliserte studuim, basert på lokalt næringsgrunnlag og ressurser, kan videreføres i regi av Høgskolen
Førerkortopplæring som valgfag i den videregående skolen
Å ha førerkort er i dag en nødvendighet for de aller fleste mennesker.
I dag må ungdommen ut med tusener av kroner for å få førerkortet. Det prisnivået som den private førerkortopplæringen har lagt seg på, gjør at mange melder seg opp til førerprøven uten å ha den kunskapen som er nødvendig. Går det så går det.
Ulykkesfrekvensen blant unge, nye bilførere er uakseptabelt høy. Det viser også forsikringsselskapenes premiefastsettelse for unge bileiere.
Videregående skole har ansvaret for ungdommen i den alderen spørsmålet om førerkort for første gang er aktuelt. La oss gå sammen om å få førerkortopplæringen inn som valgfag i den videregående skolen!
En systematisk og god trafikkopplæring gjennom skolen vil kunne øke trafikksikkerheten i landet og minske farene for ulykker og menneskelig lidelse.
Det vil gi ungdommen en grundig og solid opplæring som ikke av økonomiske grunner må reduseres til et minimum.
Venstre ønsker:
· en forpliktende og fornuftig prioritering av skole og utdanning.
· en hensiktsmessig fordeling av økonomiske midler i utdanningssektoren.
· å skape et fysisk og estetisk tilfredsstillende arbeidsmiljø på skolene.
· gratis utlån av bøker og annet materiell til elever i videregående skole.
· å gi elever i videregående skole reelt ansvar for egen læring.
· større vektlegging de praktiske sidene ved yrkesfagene.
· fritt skolevalg.
· større bruk og vektlegging av opptaksprøver til praktisk-estetiske fag.
· å styrke og videreutvikle arbeidsinstituttene.
· systemer for intern og ekstern skolevurdering.
· at fylkeskommunen utarbeider sørviserklæringer for videregående skole.
· flere studieplasser til HiBu.
· fengselshøgskole på Hvalsmoen ved Hønefoss.
Samferdsel
Venstres fremste mål er å få ned antall trafikkulykker i Buskerud. Vi går inn for at "0-visjonen", dvs. at ingen skal bli alvorlig skadet eller drept i trafikkulykker.
Et godt transportsystem er avgjørende for å sikre verdiskaping og velferd, det er derfor viktig med bedre samordning av areal- og transportplaner i fylket, og at hensyn til miljø og de myke trafikkanter kommer først. Planer for bosetting, næringsutvikling og offentlig tjeneste, spesielt i bynære områder, legges slik at transportbehovet reduseres.
Venstre vil styrke innsatsen på veinettet ved å prioritere økt sikkerhet og
forbedring av eksisterende veinett,
Trafikkmengden er stadig økende og bruk av personbil står for den største andelen. I byer og tettsteder fører dette til økt forurensing, og man må derfor få en større del av denne trafikken over på kollektivtransport. Venstre vil legge tilrette for et bedre kollektivtilbud særlig til byene gjennom gode finansieringsordninger, bedre fremkommelighet for busser gjennom prioritering i lyskryss og egne kollektivfelt.
Togtilbudet i fylket må også forbedres spesielt i forhold til dagpendlere. Venstre vil derfor arbeide for å bedre tilbudet på Randsfjordbanen og strekningen Kongsberg-Oslo. Det er viktig at dagens stoppested opprettholdes, og Venstre vil arbeide for at langdistansetog stopper på flere stasjoner.
Ekspressbussene skal fortsatt være en viktig del av kollektivtilbudet.
Venstre vil gå inn for bedre parkeringsmuligheter ved kollektivknutepunkt og større bussstoppesteder
Venstre vil arbeide for å tilrettelegge det offentlige kollektivtilbudet bedre for bevegelseshemmede.
Miljøkort for ungdom er en svært populær ordning som skal vidreutvikles, og søkes utvidet til bruk over fylkesgrensene.
En del veistrekninger er mer ulykkesbelastet enn andre. Venstre vil prioritere å utbedre disse til gjeldende veistandarder, fjerne "flaskehalser" samt å øke innsatsen for bedre vedlikehold vinterstid
Vi går inn for at utbyggingen av E-16 mellom Sandvika Vik fremskyndes, og at delstrekningen Rørvik Vik får spesiell prioritet på grunn av den høye ulykkesfrekvensen i området.
Videre går vi inn for utbedring av Ramsrudhellinga, styrking av RV 287 fra Åmot til Eggedal. Fylkesvegen Eggedal-Bromma må oppgraderes til riksvei. Videre vil Venstre arbeide for fullføring av veistrekningen Sokna-Ørgenvika, og at Veipakke Drammen ferdigstilles tråd med gjeldende avtale og fastlagt tidsplan
Oslofjordforbindelsens planlagte trase i tunnelen Dagslett-Linnes må gjennomføres og tilknytningsvei til E18 må bygges som to-feltsvei gjennom Lier.
Buskerud Venstre støtter kravet om prioritering og forsering av videreføring av E134 (Damåsen-Saggrenda).
RV 7 over Hardangervidda og RV 50 Hol Aurland må forsatt være vinteråpne. RV 7 bør få stamvegstatus også over Hardangervidda. For å sikre villreinstamma og vinterregulariteten må bygging av miljøtunneler vurderes.
Kongsberg og Hønefoss har økende gjennomgangstrafikk som skaper problemer . Venstre vil arbeide for at det blir fokusert på dette,og at man også i disse byene får sin "Veipakke"
Ettersom Ringeriksbanen har falt ut av det rikspolitiske kartet, vil investeringene på veisektoren bli viktigere i dette området
I de store utbyggingsfeltene for hytter må veibygging skje skånsomt, og Venstre ønsker en restriktiv politikk for nye anlegg.
Utbygging av gang- og sykkelveier må sees på både som helsfremmende og trfikksikkerhetstiltak,og Venstre vil øke tempoet i dette arbeidet.
Utgifter til miljø- og sikkerhetstiltak,som støyskjermer og midtskiller skal ligge inne i budsjettet for alle nye veitiltak. Dette må gjelde ved utbedringer så vel som ved nye traséer.
Venstre vil arbeide for å påskynde sikring av jernbanens planoverganger.
Venstre vil ikke liberalisere lov om bruk av snøscootere.
Geilo Lufthavn, Dagali, er en viktig infrastruktur for reiselivet i øvre Buskerud. Venstre vil fortsette støtten til drift av flyplassen.
Venstre vil bidra til at fylkets behov for bredbånd blir dekket. Satsing på trådløs kommunikasjon og bredbånd kan være et godt alternativ. IKT-tjenseter må være tilgjengelig for alle, og kan være avgjørende for bosetting og næringsliv.
Vannveiene i Norge har lang tradisjon. Oslofjorden ligger vedlikeholdsfri og klar til bruk. Buskerud Venstre støtter Vestregionens satsing på hurtigbåt.
Buskerud Venstre vil
· støtte og arbeide målrettet mot "0-visjonen"
· arbeide for bedre samordning av areal- og transportplaner
· prioritere økt sikkerhet og forsterkning i veibygging
· legge tilrette for lavest mulig billettsatser og bedre fremkommelighet for busser
· arbeide for gode kollektivknutepunkt med parkering og venterom
· sikre et godt togtilbud
· tilrettelegge kollektivtilbudet for bevegleseshemmede
· opprettholde miljøkortordningen
· arbeide for "Veipakke" i Kongsberg og Hønefoss
· sikre at igangsatte og prosjekterte veianlegg ferdigstilles som planlagt
· forsere bygging av gang- og sykkelveier
Næringsliv
I dag er næringslivet preget av raske omskiftninger, ny teknologi og store krav til effektivitet. Mange av dagens arbeidsplasser vil bli borte de neste 20 årene.Arbeidledigheten øker samtidig som det er mangel på kompetent arbeidskraft i bedrifter som trenger spisskompetanse.
Buskerud Venstre ønsker å drive en aktiv politikk for næringsutvikling der det offentlig er tilrettelegger og partner i et samarbeid mellom forskjellige aktører som kan bidra til å skape nye trygge arbeidsplasser og sikre sysselsettingen.
I vårt fylke vil Venstre satse på småindustri, høyteknologi, reiseliv, kulturturisme, nyskapning av lokal kvalitetsmat og tjenesteproduksjon.
Landbruket som er en bærebjelke i distriktene er i dag truet av ulønnsomhet og nedleggelse. Dette fører til fraflytting som kan forringe kulturlandskapet i fylket.
I landbrukspolitikken ønsker Buskerud Venstre både å opprettholde matvareproduksjon og forvalte kulturlandskapet.
Konsumentene stiller idag krav til landbruksproduktenes kvalitet, og Venstre vil legge tilrette for at næringen kan produsere høyverdige produkt med hensyn til helse,miljø,økologisk mangfold og dyrevelferd.
Gårdenes ressurser bør i større grad utnyttes i forhold til storsamfunnets behov for alternativ arena til meningsfylte aktiviteter som for eksempel grønnomsorg og skolekontakt, og høsting av utmarksressurser.
Venstre vil stimulere til utvikling og produksjon av nisjeprodukter i landbruket
utfra fylkets spesielle forutsetninger.
Venstre vil arbeide for en framtidsrettet nyskapningspolitikk med småbedrifter i sentrum, og legge tilrette for at flere kan skape sin egen arbeidplass.
Dette krever et kreativt samspill mellom offentlig og privat sektor både gjennom arealplanlegging, forskningsinnsats og tilskuddsordninger.
Mange velger å ta utdannelse i Buskerud, og Venstre ser det som viktig at det skapes arbeidsplasser som har et tilbud til denne kompetansen.
Som utviklingsaktør kan fylkeskommunen bidra til et styrket samarbeid mellom utdanningsinstitusjonene og næringslivet.
Reiselivsnæringen står for en stor del av verdiskapingen i fylket. Næringen har fortsatt et stort potensiale, både innenfor friluftsliv og mer kulturbaserte
opplevelser, og en videreutvikling må skje i et nært samarbeid mellom offentlige og private aktører.
Fylkets store rekreasjonsområder er atraktive for turister som søker ren og uberørt natur.Venstre vil at reiselivsnæringen utvikles på en slik måte at disse verdier ikke forringes eller ødelegges.Ved hyttebygging og andre inngrep må hensyn til natur og miljø komme først.
Fylkeskommunen bør bidra med kompetanse og tilskudd til nye produkter, infrastruktur og samordning av profileringstiltak.
Venstre vil arbeide for å styrke utdanningstilbudet innenfor reiseliv.
Venstre vil fortsatt arbeide for å forenkle byråkratiet for næringslivet spesiellt med hensyn til nyetablering.
Venstre vil:
· arbeide for at fylkeskommunen blir en aktiv partner i utvikling av næringslivet
· støtte en lanbruksnæring som satser på nisjeprodukter
· sikre forbrukerne høyverdig mat produsert med hensyn til helse, miljø og dyrehold
· arbeide for å stimulere til fremtidsrettet nyskapning i næringslivet
· styrke samarbeidet mellom utdanningsinstitusjonene og næringslivet
· bidra til en levedyktig reiselivsnæring gjennom ulike tiltak
· redusere skjemaveldet i næringslivet
Folkehelsearbeid i Buskerud
Fylkeskommunen bør engasjere seg mer i et bredt helseperspektiv. Tidligere har fylket vært opptatt av reparasjon av helseskader. I stortingsmelding 19 blir det understreket at fylkene skal ha en ny rolle i et som utviklingsaktør. En av disse oppgavene i forhold til en region, er forebyggende og helsefremmende arbeide viktig. Fylket skal bidra med er midler, ideer og kompetanse.
Fylkeskommunen bør engasjere seg mer i et bredt helseperspektiv der det psykososiale helsevern blir likestilt med det fysiske.
For Venstre er det svært viktig å støtte opp om prosjektet IL@skolen og å bruke idrettens kompetanse og ressurser i arbeidet med å styrke folkehelsa
Venstre vil derfor:
· Legge alt som har med dette temaet å gjøre samlet til et politisk fora.
· Gi helsefremmende og forebyggende arbeide en forutsigbar økonomi.
· Være med på at det blir utarbeidet klare forpliktelser mellom kommuner og regioner. Slik at rollene blir avklart.
· Klarlegge behov og forutsetninger i samarbeide med kommunene
· Skape arenaer for faglig samarbeide.
· Utvide prosjektet IL@skolen til alle kommuner i fylket
Trefylkesamarbeidet
Buskerud, Telemark og Vestfold har i felleskap sendt en søknad til Kommunal dep. om å starte et samarbeid om oppgaver i forhold til utviklerrollen regionnivået er tiltenkt iflg. Stortingsmeld.31.
Alle tre fylkene har vedtatt dette med solid flertall. Venstre har i sitt prinsipåprogram nedfelt at det er viktig å arbeide for regionfylker.
Buskerud Venstre støtter tanken om større og mer slagkraftige regioner, under forutsetning av at disse regionene kan overta reell innflytelse som staten har idag.Delegasjon av makt og delegering av ansvar og myndighet er et gjennomgående begrep i Venstres program.
Venstre er positiv til et trefylkesamarbeid på disse premisser.
