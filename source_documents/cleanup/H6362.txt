
22.11.02
Sp
Ny Sp-arbeidsgruppe med innstilling: Samferdselspolitikk for heile landet
Utbygging av samferdselstilbodet er viktig for at alle delar av landet vårt skal fungere godt, både tett folkesette byområde og mindre bygdesamfunn. - For å få til ei sterk satsing på samferdsel kan det vere nødvendig å bruke oljepengar. Det er forsvarleg å bruke oljepengar til tiltak som lettar sentraliseringspresset, som set ledige i arbeid, som fjernar flaskehalsar og ulykkesfare og som gir næringslivet billegare transport, seier Jorunn Ringstad som har leia arbeidet i Senterpartiet si samferdselspolitiske arbeidsgruppe. Arbeidsgruppa har no har overlevert si innstilling til partiet.
Bente Bondhus, Ragnar Bjerknes, Knut J. Herland og Alf Ivar Samuelsen var og med i arbeidsgruppa, som hadde Magnhild Strand som sekretær. Innstillinga frå arbeidsgruppa er no sendt på høyring i Senterpartiet sin organisasjon. Fylkeslaga koordinerar høyringa i sitt fylke, og skal senda svar til Sp sentralt seinast 20. januar. Sentralstyret handsamar endeleg innstillinga i møte 3. februar.
Arbeidsgruppa meiner det er ei utfordring i den langsiktige transportpolitikken å balansere investeringane mellom pressområde og område der folketalet går ned. I sentrale strøk, og særleg i dei store byane, seier gruppa at det trengst det ei sterk satsing på kollektivtransport. I område av landet med liten busetnad, meiner gruppa at gode vegar er særleg viktig. -Gode kommunikasjonar vil vere avgjerande for kvar folk finn det attraktivt å leve og bu, og for å sikre effektive transportårer til marknadene for eksportretta industri, understrekar Jorunn Ringstad.
Sp-gruppa legg vekt på å utnytte dei ulike transportnettverka - veg, jernbane, luft og sjø - i eit samla nasjonalt transportsystem. Transportformene skal koordinerast i knutepunkt og korridorar, slik at det blir enklare å kombinere ulike transportmiddel. Gruppa ønskjer dessutan å overføre meir godstransport til bane- og sjøtransport og å syte for at meir av transporten går direkte frå dei ulike landsdelane og til Europa. -I dag går ein alt for stor del av godstransporten via Oslo, uttalar dei.
Arbeidsgruppa understrekar at arbeid med tryggleik må ha stor prioritet i alle transportsektorane, og nullvisjonen, som seier at vi i framtida ikkje vil akseptere alvorlege ulykker i trafikken, blir lagt til grunn. I all transportplanlegging skal det arbeidast for å få eit transportsystem der dødsulukker, livstruande skadar og skadar som gir varig helsetap, ikkje skal skje.
