
2.4.2004
Ola D. Gløtvold, sosialpolitisk talsmann Senterpartiet
Sp vil ha gjennomgang av helseforetaksreformen nå
Denne uka ble interpellasjon om en grundig gjennomgang av hele helseforetaksreformen behandlet. Debatten viste at det bare var Sp og SV som ville ha en gjennomgang av helsereformen nå, noe vi i Senterpartiet mener er beklagelig. Regjeringspartiene svarer at de vil iverksette en evaluering av foretaksmodellen og dens funksjonalitet først neste år, i 2005, og dette får de støtte av Ap på. FrP finner ingen grunn til å revurdere sykehusreformen og bestrider påstander om at det er foreslått kutt i akuttberedskap, at tusenvis av ansatte er sagt opp og det har foregått en ytterligere sentralisering og privatisering av helsetjenestetilbudet i spesialisttjenesten i 2004. Det er nå over to år siden helsereformen ble vedtatt, og Sp mener derfor det er på tide å evaluere hele reformen nå på grunnlag av de faktiske kuttene og nedleggelse av tilbud som skjer rundt om i hele landet.
Senterpartiet ønsker å gi helseforetakene og spesialisthelsetjenesten vilkår slik at man kan bevare de verdiene som er skapt i norsk helsevesen. Vi ønsker også å sikre likeverdige tilbud for alle, uansett bosted, økonomi, kjønn eller sosial status. Vi ønsket å utvide driftsrammen for helseforetakene med 1,1 milliarder kr for 2004, pluss at vi ønsket å styrke både psykiatrien og rehabiliteringen. Vi ønsker også å slette helseforetakenes gjeld - senest i forbindelse med et Dokument nr. 8-forslag som ble behandlet denne måneden på Stortinget, og som alle andre partier stemte imot. Det å fjerne tilbud fra der befolkningen bor, flytte og nedlegge funksjoner, si opp fagpersonell, divisjonere og seksjonere fagområder, slik at gode samhandlingskjeder forsvinner og helhetlige akuttmottak forvitrer ved lokalsykehusene, kan vi ikke gå med på.
Folkestyre forutsetter at folkevalgte har reell makt. Senterpartiet ser det derfor som overordnet å snu en utvikling der makt blir overført fra politikerne til markedet, til fristilte foretak og til EU-institusjonene. Vi vil ha folkevalgte inn i helseforetakene for å sikre et godt helsetilbud med akuttavdelinger og fødeavdelinger over hele landet. Derfor må vi ha en gjennomgang av helseforetaksreformen nå for å nå disse målene..
