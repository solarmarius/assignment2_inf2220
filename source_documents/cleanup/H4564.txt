
8. mars 1999
Sentralstyret
Etterutdanningsreformen bør tre i kraft fra 1. januar 2000
Vedtak i sentralstyret 8. mars 1999
LO's vedtak foran vårens lønnsoppgjør gir et godt grunnlag for et fornyet og forsterket solidaritetsalternativ. Vilje til inntektspolitisk samarbeid er sammen med iverksetting av reformen for etter- og videreutdanning et godt og nødvendig utgangspunkt for å trygge arbeidsplassene og velferden i framtida.
Arbeidstakernes vilje til å ta ansvar må møtes med reell vilje til lignende ansvar fra arbeidsgivere og myndigheter.
Arbeiderpartiet mener at de siste uavklarte delene av etter- og videreutdanningsreformen må avklares snarest slik at reformen kan tre i kraft fra 1. januar 2000 og innbetalingene kan starte i forbindelse med tariffrevisjonen 1. mai i år.
Arbeiderpartiet krever:
· Regjeringen må snarest fremme forslag om lovfestet rett til utdanningspermisjon og at reglene for dette nedfelles i Arbeidsmiljøloven. Sosiale ordninger som rett til sykepenger, fødselspenger, dagpenger, feriepenger mv. for personer som har permisjon for å ta etter- og videreutdanning må avklares.
· Regjeringen må gi klart uttrykk for at den er villig til å bidra med sin part i et fond der alle arbeidstakere og arbeidsgivere innbetaler sine andeler.
· Regjeringen må etablere et system for anerkjennelse og dokumentasjon av realkompetanse. Et slikt system sammen med komprimerte løp for voksne og § 20-ordningen vil redusere kostnadene ved opplæring av voksne sammenlignet med unge.
· Regjeringen må ta initiativ til å tilpasse ordningene i Lånekassa til de voksnes behov. Særlig viktig er det å få endret grensen for avkorting mot egen inntekt og behovsprøving av forsørgertillegget. For voksne som vil ta grunnskole - og videregående opplæring må det etableres gode ordninger gjennom Lånekassa for støtte til utgifter ved livsopphold.
· Regjeringen må etablere en tilskuddsordning for å støtte systematiske programmer for kompetanseutvikling i virksomhetene.
Regjeringen må over statsbudsjettet bevilge penger til kommuner og fylker, slik at alle født før 1978 gis tilbud om grunnskoleopplæring og videregående opplæring. (Jfr. Buerutvalgets innstilling).
