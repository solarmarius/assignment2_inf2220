
6.11.2003
SV
Sosialistisk Venstrepartis alternative statsbudsjett for 2004:
- Arbeid og rettferdighet
I dag presenterte Kristin Halvorsen og Øystein Djupedal Sosialistisk Venstrepartis alternative statsbudsjett for 2004. Under tittelen "Arbeid og rettferdighet - SV vil skape 20 000 nye jobber" viser SV hvordan en aktivt kan gjøre noe med den høye arbeidsledigheten og at det mulig å prioritere annerledes slik at forskjellene i Norge ikke øker.
- Med 110 000 arbeidsledige og utsikter til høy ledighet i flere år framover, må vi bruke alle tilgjengelige virkemidler. SV legger i sitt alternative budsjett fram en sysselsettingspakke som skal skape 20 000 jobber, sier Øystein Djupedal, finanspolitisk talsmann i SV.
SVs sysselsettingspakke inneholder en strakspakke som skaper 8 000 årsverk, samt 5 200 tiltaksplasser. Viktige ingredienser er økte rammer for låneordning til skolebygg, økt låneramme til Husbanken, ekstrasatsing i kommuner og fylkeskommuner, PCB-opprydding, og arbeid med freda kulturminner. I tillegg skapes 5 800 nye årsverk gjennom å styrke skoler, helsevesen og psykiatri. Dette er en varig økning. SV setter også i verk framtidsretta tiltak som øker moderniseringstakten og konkurranseevnen. På kort sikt gir dette ca. 3 300 arbeidsplasser, på lenger sikt vesentlig flere. Totalt betyr dette 20 000 nye jobber.
- SVs alternative statsbudsjett viser også at det er mulig å prioritere annerledes. Økte forskjeller, privatisering av velferdsstjenester og sulteforing av kommunene, bringer oss i helt feil retning. Dette budsjettet ville gjort Norge til et bedre sted å leve. Barn og unge, arbeidsledige, miljøet, velferdsstaten og de som har minst, er de som vinner med SVs prioriteringer. Det betyr at vi ikke har penger til alt - men til det viktigste, understreker Djupedal.
Hovedsakene i SVs alternative statsbudsjett, i tillegg til kampen mot ledigheten, er;
Barnehager, skole og eldreomsorg: 5,25 mrd til å styrke kommunenes mulighet til å gi innbyggerne trygghet for kvalitet på sentrale velferdstjenester.
Rettferdig fordeling: Skattelette til alle som tjener under 300 000, kombinert med innføring av utbytteskatt og tetting av smutthull, gir en svært tydelig fordelingsprofil.
Skole: 1000 kr pr elev til utvikling av undervisningen.
Egenandeler: 1,8 mrd til å nulle økningen i frikortsgrensa for egenandeler, og andre usosiale kutt.
Kollektivtrafikk: 1 mrd til jernbane, kollektivtrafikk og sykkelveier.
Psykiatri: 500 mill psykiatri med vekt på barn og rusmisbrukere med psykiske lidelser.
·
