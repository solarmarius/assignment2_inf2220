
Torsdag 4. november 1993
Parlamentarisk leder Kjell Magne Bondevik (KrF) i utenriksdebatten:
DEMOKRATI BEDRE SIKKERHETSGARANI ENN UNION
-Det vil ha større betydning for fred og sikkerhet i Europa at alle europeiske land blir stabilisert som demokratier, enn at EF blir etablert som en stor union. Historien viser at demokratiske land ikke går til krig mot hverandre. Selv om at EF kan sies å ha tjent fredens sak, for eksempel i forholdet mellom Tyskland og Frankrike, er det ikke gitt at et norsk medlemskap i EF vil ha samme effekt. Det sa Kristelig Folke-partis parlamentariske leder Kjell Magne Bondevik i utenriksdebatten i Stortinget torsdag.
Kjell Magne Bondevik mente det var for enkelt når utenriksminister Holst i sin utenriks-politiske redegjørelse til Stortinget nærmest ga inntrykk av at det bare er ett svar på alle utenrikspolitiske utfordringer, og det er norsk medlemskap i EF.
-Samtidig må vi på nei-sida ta disse utfordringene på alvor. Vi kommer ikke utenom en debatt om dette, og nei-sida må ha et klart svar på disse utfordringene, sa Bondevik.
Kjell Magne Bondevik minnet om at norsk utenrikspolitikk siden 1949 har vært basert på vårt NATO-medlemskap. NATO-medlemskapet har to dimensjoner: En atlantisk, mot USA og Canada, og en europeisk.
-Det er viktig for Norge å balansere mellom disse to. Slutter vi oss til EF-unionen og Maastricht-traktaten, vil tyngdepunktet forskyves. Norge er ikke tjent med å bli med i et EF som kan utvikle seg selv og Vestunionen på bekostning av tilknytningen til NATO og USA, slo Kjell Magne Bondevik fast i utenriksdebatten i Stortinget torsdag.
Bondevik utfordret også statsministeren til å ta kontakt med statsministerene i Sverige og Finland om å finne fram til en felles dato for folkeavstemningene om EF.
-Vi må unngå at det blir spekulert i avstemningsrekkefølgen i de nordiske landene, slik at det skal påvirke resultatet av de forskjellige folkeavstemningene. Blir forhandl-ingene avsluttet noenlunde parallellt, og alle tre regjeringer anbefaler forhandlings-resultatet, bør folkeavstemningene skje samme dag i Norge, Sverige og Finland, sa Kjell Magne Bondevik.
