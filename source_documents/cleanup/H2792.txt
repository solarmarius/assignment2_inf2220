
Vedtatt landsmøtet 1995
GARDERMOBANEN MÅ IVARETA MILJØHENSYN
Landsmøtet i Kristelig Folkeparti mener at det ved utbyggingen av Gardermobanen må legges vekt på at utbyggingen skjer på en miljømessig forsvarlig måte.
Planene for utbygging av Gardermoen til hovedflyplass vil medføre økt togtrafikk og økt støyforurensning i Oslo indre øst, noe som vil berøre mange innbyggere på en negativ måte. Landsmøtet mener derfor at en må arbeide aktivt for løsninger som kan bedre miljøet for beboerne i Gamlebyen.
Beboernes innendørs støybelastning må ikke forverres, Foruresningsmyndighetenes krav til støybelastning må oppfylles for de berørte beboere. Aktuelle tiltak kan være bygging av tunnel, bedre isolering av boligene, støyskjerming eller eventuelt andre løsninger. Landsmøtet vil understreke at byggingen av en ny storflyplass for Østlandet ikke må føre til betydelige økte miljøbelastninger for store befolkningsgrupper.
Landsmøtet mener at staten bør ta et økonomisk løft for å bedre levekårene for befolkningen i indre Oslo øst. Miljøet i tilknytning til biltrafikken må også bedres.
