
Onsdag 18. november 1992
Sentralstyret i KrFK om den nye ekteskapsloven:
EKTESKAPET DEVALUERES VED AT DET BLIR
LETTERE Å FÅ SKILSMISSE
Den nye ekteskapsloven som trer i kraft fra årsskiftet, har mange positive elementer i seg, men det er også ting i den som gir grunn til bekyrming, sier sentralstyret i Kristelig Folkepartis Kvinner i en uttalelse. Organisasjonen er skeptisk til at den nye loven gjør det lettere å få oppløst et ekteskap ved at seperasjonstiden forkortes.
Sentralstyret i KrFK viser til hvordan lett oppløselige familiestrukturer får tragiske følger både for barn og voksne, og er redd for at en "forenkling" av skilsmisseprosedyrene vil forsterke dette. Ifølge den nye loven vil skilsmisse bli gitt etter ett års seperasjon, selv om bare den ene parten ønsker det, mot to år etter den nåværende loven.
-Denne forenklingen av skilsmisseprosedyren kan lett oppfattes som, og fungere som, en devaluering av ekteskapet. KrFK ser på ekteskapet som fundamental i samfunnsstrukturen vår, heter det i uttalelsen. KrFK mener at en lov om ekteskapet heller bør gi denne samlivsformen større prioritet og høyere status, enn å gjøre den lettere oppløselig.
-Ekteskapet er en livslang ordning der man tar ansvar for hverandre enten man har barn eller ikke, understreker sentralstyret i KrFK, som legger til at det er gledelig med de bestemmelsene i den nye loven som tar hensyn til den situasjon barn under 16 år kommer i ved samlivsbrudd, blant annet ved å ha en ordning med obligatorisk megling.
