
31.01.03
Arne Lyngstad, (KrF)
Styrker kommunene som skoleeier
Regjeringen vil overføre ansvaret for forhandlinger om lønn og arbeidsvilkår for lærere fra staten til kommunene. - Dette vil styrke kommunenes rolle som skoleeier ved at de får hele drifts- og utviklingsansvaret, sier Arne Lyngstad, skolepolitisk talsmann for KrF
- Skal elevene få bedre læringsutbytte på skolen, må skolen få større lokal frihet til å organisere undervisningen og bruke ressursene. Å gi kommunene ansvaret også for lønn og arbeidsvilkår, vil ansvarliggjøre kommunene i større grad enn i dag. Samtidig får de større mulighet for å styre og utvikle kvaliteten i skolen. Dermed øker det lokale selvstyre og ansvar også i skolepolitikken. Dette sier Arne Lyngstad (KrF).
Lærerne er svært viktige for å bedre kvaliteten i skolen. Det blir nå viktig å styrke dialogen mellom kommunens ledelse og lærerne for å skape en positiv utvikling til beste for elevene. Lærerne må delta i det arbeidet som må gjøres i forkant av at ansvaret overføres fra 1. mai 2004.
I november drøftet landsstyret i Kristelig Folkeparti dette spørsmålet som del av programbehandlingen av "Verdival i lokalpolitikken" foran landsmøtet 2003. Da gikk man inn for at arbeidsgiveransvar og lønnsforhandlinger hører sammen, opplyser Arne Lyngstad.
