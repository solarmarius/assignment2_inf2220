
Tidligere stortingsrepresentant Borghild Røyseland:
Pressestoff fra Kristelig Folkeparti
SYNET PÅ STORTINGETS ROLLE FØRTE FRA JA TIL NEI
-Jeg har alltid hatt en åpen og positiv holdning til det vest-europeiske fellesskapet, og jeg ser mange gode grunner for at Norge skulle gå inn i EU. Det som likevel har fått vektskåla til å tippe ned på nei, er at jeg ikke kan være med på at Stortinget ikke lenger skal ha det siste ordet i viktige saker for Norge. Slik begrunner tidligere stortingsrepresentant for Kristelig Folkeparti i Rogaland, Borghild Røyseland at hun 28. november kommer til å stemme nei i folkeavstemningen om EU. I 1972 hørte hun til partiets ja-mindretall.
-Jeg har fremdeles liggende det innlegget jeg holdt på Kristelig Folkepartis ekstraordinære landsmøte våren 1972, der jeg argumenterte for at Norge burde si ja til EF, som det het den gang. Jeg har alltid betraktet Norge som en naturlig del av vest-Europa, og gjør det fremdeles. Men i 1972 var frontene mellom øst- og vest-Europa mye hardere, både når det gjaldt handelspolitikk og sikkerhetspolitikk. Derfor så jeg det som mest naturlig at Norge skulle bli med i EF, sier Borghild Røyseland.
-Hva fikk deg til å forandre mening?
-Det var arbeidet med EØS-avtalen som satte prosessen i gang. Vi hadde en veldig vanskelig debatt innad i Kristelig Folkeparti om den avtalen, og det var stor uenighet om den i partiet. Jeg tok med meg alle dokumentene, reiste til mitt barndomshjem og satt alene i flere dager mens jeg leste gjennom dem. Jeg leste regjeringens dokumenter, og jeg leste nei-sidens motargumenter, og satte de forskjellige argumentene opp mot hverandre. Jeg kom fram til at EØS-avtalen ville bli en positiv avtale for Norge, og stemte for den i Stortinget, sier Borghild Røyseland.
STORTINGETS ROLLE
Borghild Røyseland sier at for henne er en meget viktig forskjell mellom EØS-avtalen og et EU-medlemskap den rolle Stortinget skal spille.
-Med EØS-avtalen skal alle direktiver godkjennes av Stortinget, men med EU-medlemskap er det en lang rekke vedtak som fattes andre steder, og som Stortinget ikke får noen innflytelse over. Det ble det momentet som fikk vektskålen til å tippe over mot nei for min del. Med EØS-avtalen har vi den garantien vi trenger for at det er Stortinget som fatter avgjørelser på Norges vegne, sier Borghild Røyseland.
-Skulle du ønske det var en "tja"-mulighet i folkeavstemningen?
-Jeg ser fremdeles mye som taler både for et ja og et nei. Men i valget mellom ett av dem, ble det nei-argumentene som veide tyngst. Stortingets rolle ble det avgjørende loddet i vektskåla for min del, sier Borghild Røyseland til slutt. (KrF-Press)
