
2003
Pensjonistpartiet i Østfold
Helse - Velferd - Omsorg - Barn og Ungdom
Formål
Pensjonist partiet bygger sitt politiske arbeide på et kristent verdigrunnlag.
Pensjonistpartiets fremste mål og viktigste oppgave er å arbeide for en verdig livssituasjon for pensjonister, ungdom og alle svake grupper i samfunnet.
En av de aller viktigste mål er å arbeide for at alle som har opptjent rettigheter skal få disse og at ungdom under utdanning skal kunne skaffe seg utdanning uten å bli sittende i bunnløs gjeld. Pensjonistene skal ha rett til lønnsjustering som lønnsutviklingen i arbeidslivet ellers.
Helse og omsorg
Pensjonistpartiet vil i påvente av nytt hovedsykehus, følge opp statens ansvar for at sykehusdriften i Østfold skaper trygghet i nærmiljøene.
Østfold Sykehus i Fredrikstad må til enhver tid oppgraderes og være det sentrale sykehuset i fylket, inntil et nytt står klart. Pensjonistpartiet krever at den nye hjerteavdelingen tas i bruk. Byene Halden, Askim, Moss og Sarpsborg må tilrettelegges med akuttberedskap som sparer tid og redder liv.
Pensjonistpartiet vil styrke det påbegynte arbeide for psykiatriske pasienter. Arbeidet innen det politiske apparatet må styrkes og politikerne må påse at pasientene får en bedre institusjon.
Pensjonistpartiet vil gjennom fylket, arbeide for å legge forholdene til rette slik at kommunene får de sykehjemsplasser, omsorgsboliger og rehabiliteringsplasser som de trenger og som er planlagt. Pensjonistpartiet vil påvirke Staten og fylket slik at det blir bygget flere eldreboliger med en husleie pensjonister kan klare å betale. Pensjonistpartiet vil arbeide for at det bygges ungdomsboliger for studerende ungdom med en husleie de har mulighet for å betale. Ungdommen er vår framtid!.
Pensjonistpartiet ønsker en rask utbygging av det planlagte behandlingshjemmet for rusmisbrukere. Dette er en viktig samfunnssak, der det må samarbeides med ulike organisasjoner som behandler dette problemet.
Utdanning for barn og ungdom
Alle barn skal tilbys barnehageplass. I barnehagen finnes det barn med ulike behov og interesser. Dette må tas på alvor, slik at barna får utviklet både sterke og svake sider.
For å få dyktige ledere i barnehagene bør de få vesentlig bedre lønnsforhold. Kommunene bør få øremerkede midler til å skaffe de beste ledere (førskolelærere). Tiden i barnehagen er 0-6 år.
De samme målsettinger settes i barneskolen. Det er særlig viktig at eleven får tilpasset undervisning som gjør at de blir flinkere og bedre egnet til å møte ungdomsskolen - som er 3-årig.
Dersom denne planen følges vil elevene være bedre rustet til å velge riktig faglig retning i videregående skole. I dag dreier fordelingen mellom søkere til allmennfag og yrkesrettede fag i retning av flere søkere til de yrkesrettede fag. Pensjonistpartiet vil arbeide aktivt for å tilrettelegge skoletilbudet for å imøtekomme at elevene ved videregående skoler får et bedre tilpasset tilbud, og kan få sine ønsker om yrkesrettet utdanning innfridd
Regjeringen arbeider med en plan om nedlegging av barne- og ungdomsskoler i nærområder og grisgrente strøk. Denne planen må stoppes!
Samferdsel
Pensjonistpartiet er imot at offentlige veier finansieres med bompenger. Pensjonistpartiet vil følge opp den nye "Europaveien" og påse at sikkerheten blir ivaretatt gjennom vårt fylke. Kollektivtrafikken må utvikles. I mange områder har det skjedd svært lite. Busser og lastebiler har overtatt en stor av den transporten som skulle forgå med jernbane som er langt mer miljøvennlig enn bilen. Statens jernbane (NSB) må ta et meget stort ansvar at den kollektive trafikken har økt på dagens veinett i Østfold. Pensjonistpartiet vil følge opp dette!
Pensjonistpartiet vil påse at den planlagte "Rygge Flyplass" for sivil trafikk kommer i gang og at miljøkravene blir innfridd.
Kultur
Kultur er en viktig del av vårt miljø. Østfold fylke har et overordnet ansvar for at vår kulturarv blir ivaretatt. Pensjonistpartiet vil arbeide for at lag og foreninger får normale betingelser for å drive kulturaktiviteter på fylkesplan og i nærmiljøet.
Miljø
Pensjonistpartiet har tre grunnleggende miljøkrav: Ren luft, rent vann og ren jord! Vi ønsker at arbeidet for en miljøvennlig samfunnsutvikling skal komme hele vårt fylke til gode. Norge har innført miljøavgift. Pensjonistpartiet krever at denne avgiften brukes til å bedre miljøet! Alle fylkets kommuner må samarbeide slik at gjenbruk og gjenvinning utvikles videre.
Næring
Pensjonistpartiet vil arbeide for at de som ønsker å etablere seg i vårt fylke med nye arbeidsplasser får gode arbeidsbetingelser.
Pensjonistpartiet ønsker å stimulere til skaperevne, arbeidsglede, etableringslyst lyst og investeringslyst. Skal vi lykkes i kampen om ny industri i vårt fylke, må vi være villige til å legge forholdene til rette.
Fylket
Pensjonistpartiet går inn for at fylkeskommunen i sin nåværende form blir avviklet. Kommunene må selv få langt større rådighet og ansvar innenfor sine egne kommunegrenser. Fylkets sentraladministrasjon, så lenge den eksisterer, må bli mest mulig effektiv i saksbehandling. Saksbehandlingen ovenfor kommunene må bli kortere!
Pensjonistpartiet vil
Pensjonistpartiet vil samle velgerne om et politisk arbeide for et mer solidarisk og bedre samfunn for alle.
Et samfunns kultur kan måles på den måten det behandler sine unge, syke og eldre.
Vi krever grunnlovfestede pensjonsrettigheter slik at de ikke kan endres med enkle politiske vedtak!
Vårt mål er:
- En fullverdig nasjonal helse- og sosialpolitikk
- En fullverdig nasjonal utdanningspolitikk.
- En fullverdig nasjonal miljøpolitikk.
- En fullverdig nasjonal næringspolitikk.
Bli medlem i Pensjonistpartiet!
Et bedre alternativ.
