
onsdag 25. oktober 2000 15:22:25
Venstres Leif Helge Kongshaug:
- Redningstjenesten svever i det blå
- Det er helt tydelig at Stortinget må gå tungt inn i å bedre redningsberedskapen på kysten i høstens budsjettarbeid. Regjeringen tar ikke folks liv og helse i kyst-Norge tilstrekkelig på alvor. Det sier Venstres stortingsrepresentant Leif Helge Kongshaug etter svarene justisministeren og fiskeriministeren ga på Kongshaugs spørsmål i spørretimen i dag.
Justisminister Hanne Harlem opplyste i dag at Stortingsmeldingen om redningshelikopterne ikke kommer før neste vår, et helt år forsinket. - Dette er oppsiktsvekkende, sier Kongshaug. Venstres Odd Einar Dørum var som justisminister i sentrumsregjeringen helt i sluttfasen med en slik melding da regjeringen gikk av, og hadde allerede varslet Stortinget at meldingen ville komme senest i juni 2000.
Jeg tolker denne kraftige utsettelsen som at det er intern strid i Regjeringen om ansvaret for redningstjenesten, sier Kongshaug. Denne striden må løses raskt, og resultere i en mer samordnet og bedre redningstjeneste, med raskere reaksjonstid for redningshelikopterne.
Venstre vil stille klare krav i høstens budsjettarbeid om økte bevilgninger til redningsskøytene og fortgang i arbeidet med raskere reaksjonstid for redningshelikopterne. Bevilgningene til Redningsselskapet foreslås kuttet kraftig på neste års budsjett, noe som vil føre til vesentlige færre redningsskøyter enn i dag.
