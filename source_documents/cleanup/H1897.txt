
Torsdag 12. mars 1992
Stortingsrepresentant Kåre Gjønnes:
BISTANDSPOLITIKK EN SENTRAL DEL
AV KRF-PLATTFORMEN
For Kristelig Folkeparti har bistandspolitikken vært en helt sentral del av partiets politiske plattform. Partiet vil debattere bistandspolitikken med et åpent sinn, men aksepterer ikke at norsk bistandspolitikk har vært mislykket. Også i framtida vil prioriteringene ta utgangspunkt i en fattigdomsorientering. Dette var signalene Kristelig Folkepartis parlamentariske leder Kåre Gjønnes ga da Stortinget torsdag drøftet meldingen om Norges samarbeid med utviklingslandene i 1990.
Som en rekke andre talere i debatten, etterlyste også Kåre Gjønnes den lenge bebudede "Nord-sør"-meldingen fra regjeringen. Det foreløbig siste signalet fra regjeringen er at den skal komme i mai.
-Utspill fra ledelsen i NORAD og signaler fra departementet tyder på at det allerede foregår vesentlige endringer i strategi og prioriteringer, uten at dette kommer fram til politisk debatt på en åpen og skikkelig måte, sa Kåre Gjønnes. Han understreket at KrF ønsker å se slike endringer i et helhetsperspektiv, og det er i den sammenheng man trenger en "Nord-sør"-melding å ta utgangspunkt i.
Kåre Gjønnes tok avstand fra de som mener bistandspolitikk bare er "snillisme og dumme prioriteringer fra Ola Nordmann".
-Mange mener det, også politikere i denne sal, sa han. -Evalueringer ut fra dagens ståsted tilbake til gårsdagens virkelighet, gir ikke alltid det riktige bildet. Andre prioriteringer kunne like gjerne ha gitt dårligere løsninger. Analyser av vårt eget samfunn viser at resultatet ikke alltid ble slik målsettingene var. Dette skal vi også komme til å erfare framover, mente Kåre Gjønnes. Han konkluderte med at Norge må våge å stå imot press om å prioritere ut fra nasjonale interesser på bekostning av mottakerlandenes interesser og enkeltmenneskers behov.
