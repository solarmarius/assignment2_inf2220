
Finnøy KrF
Valgprogram 2003 - 2007
GRUNNLAG
Kristeleg Folkeparti ynskjer å ha eit kristent fundament for samfunn og politikk, der det kristne menneskesynet, dei 10 boda, nestekjærleiken og forvaltaransvaret, står sentralt.
Så langt det er mogleg med politiske verkemiddel, vil Kr.F. verna og styrkja den kristne kulturarven i heim, skule og samfunn.
På dette verdigrunnlaget vil Kr.F. byggja eit lokalsamfunn der folk bryr seg om kvarandre, syner ansvar og respekt for kvarandre, og er engasjert for eit triveleg, trygt og inkluderande nærmiljø.
Innbyggjarane er den største ressursen kommunen har, og det er difor viktig å leggja til rette for aktivitet og utvikling i heile kommunen, slik at initiativ og engasjement kan styrkja livsgrunnlaget og trivselen på øyane våre.
OG UTVIKLING
Kristeleg Folkeparti vil arbeida for vekst og framgang i heile kommunen, og sjå til at ressursane kjem alle delar av kommunen til gode. Skal me få til ei god utvikling på dei ulike områda, krev det vilje og innsats frå både kommune og innbyggjarar. Kr.F. vil gjera sitt til at me skal lukkast i dette arbeidet.
I særleg grad vil Kr.F. i Finnøy vektleggja desse områda dei neste 4 åra:
 Eit lokalsamfunn bygd på respekt, ansvar og omsorg
 Eit triveleg, aktivt og trygt oppvekstmiljø
 Finnøy - ein kommune også for ungdom
 Næringsutvikling
 Samferdsel og pendling
EIT LOKALSAMFUNN BYGD PÅ RESPEKT, ANSVAR OG OMSORG
Kr.F. ynskjer at respekt, ansvar og omsorg skal vera grunnleggjande verdiar i all politiske verksemd. Kr.F., vil leggja vekt på ein rusfri livsstil, og stimulera unge og eldre til å ta aktivt del i forvaltninga og utviklinga av tenester, tilbod og ressursar i lokalmiljøet. I fellesskap ynskjer Kr.F. å byggja eit varmare samfunn.
Kr.F. vil
vektleggja haldningsskapande arbeid og tiltak mellom barn og unge,
styrkja det førebyggjande arbeidet mot alle former for rusmiddel-bruk, med bakgrunn i dei alvorlege skadeverknadene som bruk av rusmidlar kan medføra,
avgrensa tilgangen til alkohol mest mogleg, særleg med tanke på ungdom,
støtta opp om initiativ og tiltak som fremjar samarbeid og aktivitet på tvers av generasjonar og grupper,
stimulera til eit breitt engasjement for ein rein natur og eit reint miljø, og leggja vekt på ei ansvarleg forvaltning av dei ressursane kommunen har,
verna om helgedagsfreden,
medverka til at eldre får bu heime så lenge dei ynskjer, og støtta opp om tilbod og tiltak i heimemiljøet deira,
støtta opp om drifta av eldresentra rundt om i kommunen,
prioritera eit godt omsorgs- og pleietilbod for eldre,
gje innbyggjarane god informasjon om kommunale planar og tiltak, og invitera til medverknad og samarbeid der det ligg til rette for det,
leggja vekt på ei positiv brukarorientering innan kommunen sitt tenestetilbod, og arbeida for ei effektiv saksbehandling på alle område.
EIT TRIVELEG, AKTIVT OG TRYGT OPPVEKSTMILJØ
Kr.F. ser på heimen som grunnpilaren i samfunnet, og tryggleik, fellesskap og omsorg i heim og nærmiljø er eit berande fundament i lokalsamfunnet. Kr.F. ynskjer å stimulera til personleg engasjement og ansvarskjensle, og å leggja vekt på eit godt og aktivt samarbeid mellom heim, barnehage, skule og nærmiljø.
Kr.F. vil
arbeida for eit inkluderande lokalsamfunn og stimulera til fellesaktivitetar som styrkjer samhaldet i nærmiljøet,
førebyggja mobbing, vald og andre nedbrytande aktivitetar,
stimulera til fritids- og friluftsaktivitetar, og arbeida for at kommunen får ennå fleire turstiar,
leggja til rette for trygge og høvelege leikeplassar for barna,
vektleggja tiltak som styrkjer samarbeidet mellom heim, barnehage, skule og nærmiljø,
vektleggja den kristne formålsparagrafen i barnehage og skule,
oppretthalda eit desentralisert skulemønster, der skulen er eit viktig aktivitetssenter i nærmiljøet,
leggja til rette for eit godt og tilpassa barnehagetilbod,
leggja til rette for varierte butilbod i heile kommunen.
FINNØY - EIN KOMMUNE OGSÅ FOR UNGDOM
Kr.F. ser det som svært viktig at dei unge trivst i Finnøy, og at det vert lagt til rette for at flest mogleg ungdomar får høve til å bu og arbeida i heimekommunen sin.
Kr.F. vil
prioritera engasjement og tiltak som er med og gjer kommunen attraktiv for ungdom, både under utdanning og i arbeid,
stimulera til, og leggja til rette for, eit allsidig, positivt og rusfritt kultur- og fritidstilbod,
stimulera ungdom til å ta ansvar for utvikling av nye arbeidsplassar i kommunen, og vektleggja rådgjevingstenesta når det gjeld utdanning og arbeid,
arbeida for å få desentraliserte utdanningstilbod lagt til kommunen eller regionen,
medverka aktivt til at ungdom får tilbod om jobb, og leggja til rette for pendling,
vidareutvikla samarbeidet med Rygjabø v.g. skule.
NÆRINGSUTVIKLING
Det er eit klart mål for Kr. F. å leggja til rette for fleire arbeidsplassar i Finnøy kommune. Flest mogleg av dei som bur i kommunen skal også få tilbod om arbeid her. Kr.F. meiner at eit aktivt og allsidig tiltaksarbeid er ein viktig føresetnad for å lukkast i ei framtidsretta og stabil næringsutvikling. Nye vegutløysingar, mellom anna Finnfast gjer dette arbeidet svært viktig i åra framover.
Kr.F. vil
stimulera til personleg initiativ og engasjement i næringsutviklings-arbeid,
ta aktivt del i næringsutviklinga, medverka til god bedrifts- og næringsrådgiving og til trygge og stabile arbeidsplassar,
arbeida for at gardsbruka får gode og stabile rammevilkår,
nytta vekstpotensialet i primærnæringane og i lokale ressursar t.d. gjennom tilbod innan turistnæringa, knytt opp til kultur- og natur opplevingar,
leggja til rette for at akvakulturnæringar får gode rammevilkår,
gje innbyggjarane god informasjon om lover, reglar og planar som gjeld næringsutvikling og næringsdrift,
utvikla kompetanse innan informasjons- og kommunikasjonsteknologi (IKT) slik at det kan bli eit tenleg verktøy,
arbeida for sikker vassforsyning for heile kommunen,
få til ei positiv utvikling av kommunesenteret både som trafikk-knutepunkt og som servicesenter,
til ei kvar tid sikra næringslivet nok og høvelege areal,
stimulera til eit godt regionalt samarbeid innan næringsutvikling.
SAMFERDSEL OG PENDLING
Gode kommunikasjonar er ein viktig føresetnad for eit livskraftig og triveleg lokalsamfunn. Sjøveges transport og samband er i dag livsnerva innad i kommunen, og eit godt og tilpassa ferje- og hurtigbåtnett er difor heilt avgjerande for ei berekraftig utvikling.
Parallelt med denne utviklinga, meiner Kr.F. at kommunen må prioritera arbeidet med å realisera kommunikasjonsløysingar som vil binda fleire av øyane saman, og til fastlandet.
Kr.F. vil
vera ein pådrivar i arbeidet med å få til betre og meir effektive rutemønster og kommunikasjonsløysingar, og arbeida
aktivt for eit ennå betre ferje-, buss og hurtigbåttilbod,
leggja stor vekt på at pendlarane får eit tilbod i samsvar med det behovet dei har, både når det gjeld båt og buss, og i forhold til kapasitet og tid,
arbeida aktivt for å få til gode løysingar med overgangsbillettar mellom ulike transportmiddel og på ulike strekningar,
planleggja og arbeida for kommunikasjonsløysingar som bind fleire av øyane i Finnøy kommune til fastlandet,
arbeida for at busskommunikasjonen blir best mogleg mellom Finnøy kommune og fastlandet,
arbeida for gjennomføring av transportplanen for Finnøy kommune.
Eit varmare samfunn
med
Kristeleg Folkeparti
