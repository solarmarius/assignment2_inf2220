
Dato: 9.september 2004
Innvandringspolitisk talsmann, Per Sandberg
Takker professorer for asyl-støtte
FrPs innvandringspolitiske talsmann Per Sandberg er glad for at professorene Berthold Grünfeld og Thomas Hylland-Eriksen støtter Fremskrittspartiets innvandrings- og integreringspolitikk, og partiets forslag om å bygge norske asylmottak i utlandet.
- Jeg har lenge følt at Fremskrittspartiet har stått alene med sitt syn på norsk innvandringspolitikk. Derfor er det svært gledelig å få støtte fra fagfolk som professor Berthold Grünfeld og Thomas Hylland-Eriksen. Men jeg lurer på hvorfor dem plutselig har endret mening. Begge to har jo vært med i norsk samfunnsdebatt i mange år, sier Sandberg i en kort kommentar.
Til NRK sier Berthold Grünfeld at myndighetene bør vurdere å opprette asylmottak i Afrika. Grünfeld mener ideen om å opprette norske mottak på afrikansk jord er god, og får støtte fra professor i sosialantropologi,
- Vi skal ikke utelukke muligheten av at det ville være bedre for veldig mange somaliske flyktninger å få et tilbud som gav dem trygghet og muligheter i nærområdene hvor man ikke blir diskriminert. Der er jeg for så vidt på linje med Fremskrittspartiet, sier Hylland-Eriksen til NRK.
- Fremskrittspartiet lanserte ideen om norske asylmottak i asylsøkernes nærområder, som eksempelvis Øst-Europa, Asia og Afrika, for om lag et år siden. Da ble vårt forslag ikke godt mottatt. Håpet er nå at Fremskrittspartiet kan få støtte også fra et flertall på Stortinget for en endring av norsk innvandrings- og integreringspolitikk, en endring som skjer i de fleste europeiske land, sier Per Sandberg.
