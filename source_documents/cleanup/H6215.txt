
03.10.02
Ola D. Gløtvold (Sp)
VANSKELIGSTILTE RAMMES HARDT AV REGJERINGEN
Statsminister Bondevik har sagt at denne regjeringen skal måles i hva den gjør for de svakeste. Forslaget til statsbudsjett lover ikke godt for en slik måling.
Regjeringen reduserer særfradragsordningen for de som har store utgifter i forbindelse med sykdom, alder og uførhet.
Regjeringen gjeninnfører egenandel på blåreseptmedisiner for alders- og uføretrygdede, og øker egenandelstaket i frikortordningen med 500 kr for alle, til 1850 kroner neste år.
Gravferdsstøtteordningen foreslås fjernet som en generell ordning, og bare de med helt spesielle behov skal være berettiget gravferdsstøtte. Det vil virke stigmatiserende og fornedrende for mange som i hvert fall har hatt stort behov for den generelle støtteordningen.,
Regjeringen lanserer med store ord en tiltakspakke mot fattigdom, men denne "fattigpakken" på 335 mill. kroner blir bare en dårlig avledningsmanøver når man vet at den samme regjeringen tar inn nesten 400 mill. kroner bare på økningen av egenandelene i frikortordningen og ca 150 mill. kroner ved å fjerne den generelle gravferdsstøtten!
Når regjeringen samtidig reduserer kommunenes økonomiske muligheter med om lag ½ milliard, når de trenger 6 til 7 milliarder, blir utgangspunktet for å hjelpe de vanskeligst stilte svært dårlig.
Det blir verken bedre helse eller omsorgstiltak av slik, ei heller tiltak rettet mot vanskeligstilte barn og unge.
Senterpartiet mener at det trengs mer ressurser og større vilje til å ta vare på og vise omsorg, ikke minst overfor våre syke og de eldste og yngste av oss.
Men da må skatteletten prioriteres ned og omsorgen for de svakeste få en større plass enn i statsbudsjettet fra regjeringen Bondevik II.
