
Onsdag 26. februar 1997
Stortingsrepresentant Ola T. Lånke (KrF):
ETIKKUNDERVISNING I HØYERE UTDANNING MÅ STYRKES
-Regjeringen må legge til rette for en styrket etikkundervisning innen høyere utdanning, og foreslå andre tiltak som kan bidra til en bedre etisk standard i nærings- og finansmiljøene. En forvitring av fellesskapets normgrunnlag er en trussel mot demokratiet. Det sa stortingsrepresentant Ola T. Lånke (KrF, Sør-Trøndelag) i Stortinget onsdag.
Stortinget drøftet onsdag en interpellasjon fra Ola T. Lånke til planleggingsministeren om verdigrunnlaget for "Det norske hus". I sitt innlegg etterlyste interpellanten etisk bevisstgjøring innen økonomi, kultur, teknologi og undervisning.
Lånke sa at trusselen mot demokratiet gjør seg gjeldende ved at interessen for å være med og yte til fellesskapets beste blir svekket, og ved at fellesskapets normgrunnlag forvitrer. -Demokrati forutsetter at borgerne deler et minimum av etiske holdninger og felles verdigrunnlag, sa han.
Ola T. Lånke minnet om at kristendommen gjennom tusen år har vært den dominerende verdiformidler i Norge, og lagt grunnlaget for lovverk, kultur, undervisning og vitenskap. Han etterlyste en pilegrimsinnstilling som er villig til å bryte opp fra tilvant tenking, uten å miste utgangspunktet og målet av syne. -Det ble sagt om de gamle pilegrimer i middelalderen at de aldri vendte tilbake til sin bygd uten at de hadde mistet en fordom og fått en ny idé i stedet. Kanskje det kunne være et godt utgangspunkt også for den som skal bygge Det Norske Hus? sa Ola T. Lånke i Stortinget onsdag.
