
torsdag 2. september 1999 12:39:48
Ordførere støtter Venstre-forslag
Lars Sponheim får støtte lokalt.
Én av to ordførere vil endre valgordningen, og de fleste mener kommunene selv må få bestemme valgdatoen.
Det viser en spørreundersøkelse Kommunal Rapport har gjort. Av de ca 180 ordførerne som har svart, vil 90 endre valgordningen. Av disse vil 40 spre lokalvalgene, slik Venstres leder Lars Sponheim går inn for. Høyres nestleder Anne Berit Andersen er blant dem som tar til orde for dette. Det samme gjør flere Sp-ordførere, mens det i Ap er mer stemning for å slå sammen alle valgene. 25 kan tenke seg andre alternativer for eksempel felles dato for stortings- og fylkestingsvalg, men kommunestyrevalg for seg selv. Dette tyder på stort sprik blant ordførerne, men et knepent flertall er altså for å endre valgordningen.
Dette viser at det stor oppslutning om ønsket om å få fokus på lokale saker og lokale kandidater i lokalvalgene, sier Venstres leder Lars Sponheim. Sponheim lanserte på en pressekonferanse i Oslo i dag Venstres tiltaksplan for vitalisering og gjenreising av lokaldemokratiet hvor forslag om ulike valgdatoer for lokalvalgene er et av 20 forslag.
