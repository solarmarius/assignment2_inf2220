
Stortinget, 12. april 2000
FREMSKRITTSPARTIETS
STORTINGSGRUPPE
fra stortingsrepresentant Siv Jensen, FrPs finanspolitiske talsmann
Siv Jensen om Renteøkningen:
- Ap og Sentrum har ansvaret!
- Dagens renteøkning fra Norges Bank er en konsekvens av økte inflasjonsforventninger, sier FrPs finanspolitiske talsmann, Siv Jensen, som mener Arbeiderpartiet og sentrumspartiene har ansvaret for renteøkningen.
- Siden Norges Bank har ansvaret for pengepolitikken og Regjering og Storting for finanspolitikken, er det naturlig at Norges Bank hever renten når ikke finanspolitikken leverer sine bidrag, sier Jensen.
- Da Arbeiderpartiet og den daværende sentrumsregjeringen inngikk budsjettforlik i fjor høst, økte de flere avgifter som i seg selv hadde konsekvenser for prisutviklingen. Dessverre er det sånn det går når avgiftskåtheten og et kortsiktig ønske om velfylt statskasse blir viktigere enn de dynamiske effektene dette får for norsk økonomi, sier Siv Jensen, som også mener dette får andre uheldige ringvirkninger.
- At flere nå er bekymret over lønnsoppgjøret, er forståelig, og dette føyer seg inn i den samme onde sirkelen. Hadde det samme stortingsflertallet redusert avgiftstrykket kunne dette fått positive konsekvenser både for lønnsoppgjøret og for prisutviklingen, men slik tenker altså hverken Arbeiderpartiet eller sentrumspartiene, og da må de også ta ansvaret for den økonomiske utviklingen, avslutter Jensen.
