
20.12.02
Marit Arnstad, Sp
En skogpolitikk for framtida.
I 100 år har vi drevet en aktiv skogpolitikk her i landet. Skogreising, kultivering og gode rammebetingelser ved hogst har bidratt til at skogen har gitt verdifulle arbeidsplasser og inntekter i distrikene. Det har også gitt grunnlag for oppbygging av en sagbruk- og treindustri som sysselsetter tusenvis av ansatte. Skogeierne og Staten har i denne tiden hatt felles interesse av å videreforedle den kapitalen som ligger i god skogskjøtsel: Dessverre ser denne enigheten ut til å ta slutt. Stortinget har nå vedtatt å fjerne tilskuddet til skogkultur, som har vært Statens viktigste incentiv for utvikling av skogbruket.
Det er nødvendig å føre en aktiv skogpolitikk. Skogen er en langsiktig og miljøvennlig ressurs, hvor det som er sådd må ivaretaes og høstes. Skogbruket sliter, ikke minst fordi dagens tømmerpriser er historisk lave. Dette gir betraktelig redusert avvirking. En forskningsrapport fra Nord-Trøndelagsforskning og Høyskolen i Nord-Trøndelag viser at lave tømmerpriser og reduksjon i statstilskuddet til skogkultur er to av de viktigste årsakene til lavere avvirkning.
Regjeringens skogpolitikk er en systemendring som innebærer en meget uheldig vridning av virkemidler. Endringen vil favorisere de store skogbrukerne og de mest lettdrevne skogarealene. Vestlandet, Trøndelag og Nord-Norge med små arealer, vanskeligere terreng og stort innslag av massevirke kommer dårlig ut. Senterpartiet kan ikke akseptere en endring som har en slik uheldig geografisk slagside. Dette er en helt annen politikk enn den satsing sentrumsregjeringen fikk flertall for i forbindelse med behandlingen av skogmeldingen i 1999.
Vi trenger en framtidsrettet skogpolitikk også for å bidra til at sagbruks- og treforedlingsindustrien med tusenvis av ansatte og med høy eksportandel, sikres god råstofftilgang. Vi må sørge for at landets rike naturressurser blir utnyttet til industriell verdiskaping. Dette er en av våre største utfordringer framover, dersom vi ikke passivt vil sitte å se på at arbeidsplasser i industri og vareproduserende virksomheter bygges ned.
For Senterpartiet innebærer en god skogpolitikk å opprettholde et sterkt offentlig engasjement gjennom tilskuddsordningen til skogkultur. I statsbudsjettet for 2003 foreslo Senterpartiet å øke bevilgningen til skogkultur med 50 mill. kroner. Dette er helt nødvendig for å sikre nyplanting og videreføring av skogressursene. Regjeringen og Stortingsflertallet gjør her et veivalg, som vil få negative konsekvenser langt inn i framtida.
Den andre store endringen fra Regjeringens side er endringer i skogavgiftsordningen. Et mer fornuftig grep ville etter Senterpartiets mening være å øke overavskrivningen til 100 pst. med beløpsgrense på 50 000 kroner. Et slikt tiltak ville favne de fleste skogbrukerne i landet. Det bør også være mulig å fortsatt benytte skogavgiftsordningen til investeringer i skogsveier. I dag og noen tiår framover vil mye hogstmoden skog stå slik til at det vil være helt nødvendig med skogsvei for å hente den ut.
I bondeyrket viktig prinsipp at en skal overlate gården til sine etterkommere i bedre skikk enn da en selv overtok. Dette burde også vært et godt prinsipp i skogpolitikken. Det er bare beklage at Stortingsflertallet her velger en annen linje. Det bør bekymre alle som er opptatt av verdiskaping her til lands.
