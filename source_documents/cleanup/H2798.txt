
Mandag 24.april 1995
KrFs partileder Valgerd Svarstad Haugland:
Rask tollreduksjon på importerte landbruksvarer
et diktat for norske bønder
-Jeg vil advare regjeringen mot en sterk og rask nedsetting av toll på importerte landbruksvarer. Dette kan ødelegge grunnlaget for jordbruksoppgjøret som nå starter, sier Valgerd Svarstad Haugland, nyvalgt leder i Kristelig Folkeparti.
-KrF vil selvsagt ikke blande seg inn i de pågående jordbruksforhandlingene. Det er imidlertid en politisk oppgave å legge til rette for at det eksisterer en god plattform for jordbruksoppgjøret. Forpliktelsene for redusert toll på jordbruksvarer som følger av den nye internasjonale handelsavtalen, må gjennomføres planmessig og gradvis. Dersom det blir tatt for raske og store reduksjoner slik regjeringen nå har varslet, blir presset på norsk landbruk så stort at det i realiteten blir et diktat for norske bønder. Dette danner et vanskelig utgangspunkt for et jordbruksoppgjør, noe jeg vil advare regjeringen imot, sier KrFs partileder Valgerd Svarstad Haugland. (KrF-Press/MMH)
