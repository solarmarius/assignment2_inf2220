
4. desember 1998
Fra stortingsrepresentant Arne Lyngstad (KrF- Nord Trøndelag)
Kirka kommer styrket ut av en tøff budsjettprosess
-Jeg er svært fornøyd med at en samlet komite vil følge kirkemøtets forslag om en proposisjon fra Regjeringa som tar opp kirkeøkonomien. En slik proposisjon vil medføre en gjennomgang av den lokale kirkes økonomi inkludert de kirkelige fondene og statlige bevilgninger. Det er gledelig å se at kirka blir hørt i de politiske miljøer i en sånn viktig sak, sier Arne Lyngstad (KrF) etter at Kirke-undervisning og forskningskomiteen i dag har avgitt sitt budsjett.
Mer vikarmidler
-Tross tøffe innstramningstiltak, har sentrumsregjeringa prioritert å øke bevilgningene til vikarmidler for prestene med 9. mill. kroner. Dette gir rom for mer enn 20 flere årsverk for vikarer. I dag er flere stillinger i Den norske kirke ubesatte i prestens fravær. Dette har vi gjort noe med i 99-budsjettet.
Mer penger til sjømannsmisjonen
I tillegg vil Lyngstad bemerke at Sjømannsmisjonen får en økning på 0,8 millioner kroner utover Regjeringens forslag, noe som absolutt vil styrke den norske kirke i utlandet.
-Forøvrig er jeg svært lettet over at vi har klart å hindre at det blir noen som helst reduksjon i bevilgningene til Den norske kirke, legger Lyngstad til.
