
17.12.02
Ola D. Gløtvold (Sp)
HVA SKJER MED SYKEHUSENE?
Staten har eid og drevet sykehusene i ett år nå. På denne tiden har det blitt stadig vanskeligere å få innsikt i hva som er forutsetningene for enkelte styrevedtak. Dette var bakgrunn for et forslag fra bl.a. Senterpartiet i Stortinget om å gjøre styremøtene for sykehusene, altså de nye helseforetakene, åpne. Det burde være greit, skulle vi tro.
Da dette ble framlagt for Helsedepartementet, ble det avvist med begrunnelse i at "Departementet ville innhente erfaringer og synspunkter når det gjelder ulik praksis med åpne versus lukkede møter." Departementet ville komme tilbake til Stortinget med dette, og ville ikke tilrå det framlagte forslaget. Det ble departementet og regjeringen som fikk gjennomslaget for sin vilje i Stortinget mot Sp, SV og Ap sine stemmer. Det er også grunn til å merke seg at Frp, som sier de er så opptatt av helsepolitikk for "folk flest", var med på å sikre flertall for regjeringens holdning og fortsatt lukkede styremøter.
Samtidig vet vi at det foregår nedleggelser av godt fungerende avdelinger, småsykehus blir foreslått nedlagt og ambulansetjenesten er truet i utkantene. Hva skjer så i den tiden som går før Helsedepartementet har fått sine erfaringer og tatt sine standpunkt? Er alt dette da borte uten at tilsatte, brukere, eiere og media har fått noe som helst innsyn i prosessen som har foregått og heller ikke forstår hvorfor?
Vi følger spillereglene i arbeidslivet, sier styreleder i Helse Vest Steinar Olsen, til Stavanger Aftenblad den 7.desember som begrunnelse for at publikum ikke får innsyn i budsjettforslaget før det er vedtatt.
Forretningsmessige prioriteringer, sier direktør Erik Tjemsland, som begrunnelse for hemmeligholdet ved Helse Vest.
Da bør det være grunn til å spørre om det virkelig er slik vi vil ha det!
I spørretimen i Stortinget den 29. mai svarte statsråd Høybråten på et spørsmål fra Magnhild Meltveit Kleppa: "Jeg er på det rene med at den folkevalgte styringen av helsesektoren er flyttet inn i denne salen (Stortingssalen) for sykehusenes vedkommende. Men i tillegg til det skal det være en god dialog med folkevalgte organer."
I brevet Høybråten sendte til Stortinget angående forslaget om åpne helseforetak, uttaler han: "Helseforetakene skal gjennomføre den helsepolitikk som er besluttet av demokratiske organer, med Stortinget som øverste instans. Et viktig grunnprinsipp er at helseforetakene skal drives med åpenhet og muligheter for innsyn og medvirkning fra den omverden de skal betjene."
Etter disse utsagna, er det merkelig at heller ikke stortingsrepresentanter, som her representerer eierne, får innsyn i hva som foregår når de stiller direkte spørsmål om dette. De blir avvist med at styremøtene er lukket. Her blir det bare fine ord uten innhold fra statsråden. Jeg ville sett den eier som ikke skulle få innsyn i hva bedriften vedkommende eide, drev med og hvorfor! Dette opplever jeg som et paradoks.
Senterpartiet mener at siden helsepolitikken betyr så mye både når det gjelder omfang, tilbud og kvalitet, skal dette være et tema for en offentlig og åpen debatt. Det har grunnleggende betydning for befolkningen, og dermed er det gjenstand for stor interesse og et stort engasjement blant folk. Den store forskjellen etter at staten overtok styringen av sykehusene, er at denne del av helsepolitikken ikke lenger drøftes i full offentlighet, men i lukkede rom. Det er et alvorlig tilbakeskritt. Det håper vi at regjeringen nå snarest gjør noe med!
