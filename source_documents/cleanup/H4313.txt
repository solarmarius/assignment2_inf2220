
mandag 23. august 1999 19:11:23
Venstres justispolitiske talsmann:
Primitiv kriminalpolitikk fra Frp
Fremskrittspartiets forslag om automatisk å doble straffeutmålingen for andregangskriminelle, tredoble for tredjegangskriminelle osv. er et fortvilet forsøk fra Frp på å gjøre kriminalpolitikk til et lokalvalgstema selv om det er en sak for Stortinget. Det sier Venstres justispolitiske talsmann, stortingsrepresentant Harald Hove, i en kommentar til forslaget fra Frp.
Hove mener forslaget er lite gjennomtenkt og fullstendig i strid med norsk rettsfølelse. Det vil trolig føre til økt rå kriminalitet. Når man ser hvor brutal volden er i USA, er det ingen grunn til å overføre amerikansk kriminalpolitikk til Norge.
Harald Hove vil bruke helt andre tiltak for å bekjempe kriminaliteten. Det viktigste er mer synlig politi i gatene, økt oppklaring, og raskere pådømming og soning.
Dagens strafferammer gir rikelig mulighet til straffeskjerping ved gjentatt kriminalitet. Det er uforsvarlig å innføre en matematisk ordning, som kan gi livstidsstraffer i Norge, sier Harald Hove.
