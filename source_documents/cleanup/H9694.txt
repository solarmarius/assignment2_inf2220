
Dato: 25. oktober 2005
Parlamentarisk leder i FrP, Siv Jensen
- Ler av Aps kvoteringsrot
- At Ap nå vil forsøke å endre Stortingets komitésammensetning som følge av deres eget "kvoteringsrot" er rett og slett latterlig! Det sier FrPs parlamentariske leder, Siv Jensen.
Jensen sier at den siste tids "kvoteringsrot" i Ap viser alle hvor håpløst det vil være å innføre et krav om 50 prosent kjønnsfordeling i ulike posisjoner. - Vi kan derfor si at Ap, med likestillingsminister Karita Bekkemellem og parlamentarisk leder Hill-Marta Solberg i spissen, rett og slett er innhentet av virkeligheten. Og det gjør tydeligvis vondt, sier hun.
Avviser komitéendringer
- Vi i FrP er av den prinsipielle oppfatning at det er de best kvalifiserte personene som bør tilsettes i stillinger uavhengig av deres kjønn. At Ap er av en annen oppfatning får så være, men at Stortinget skal endre komitésammensetning som følge av likestillingsrotet i Ap, er uansett uaktuelt, avslutter Siv Jensen.
