
26.02.2004
Inge Ryan, næringspolitisk talsperson i SV
- Gledelig med bredbånd til alle innen 2007
I dag avga næringskomiteen på Stortinget sin innstilling til den fremtidige bredbåndsutbyggingen i Norge; "Breiband for kunnskap og vekst". SVs næringspolitiske talsperson, Inge Ryan er godt fornøyd med at alle innbyggere i Norge nå skal få bredbånd innen 2007, men er misfornøyd med er regjeringen og Ap ikke vil avsette nok midler til bredbåndutbyggingen.
- Regjeringen og Arbeiderpartiet driver skyggeboksning i dette spørsmålet. På den ene siden sier de at de ønsker bredbånd til alle innen 2007, men de vil ikke avsette nok midler slik at vi faktisk får denne utbyggingen. Dette er svært skuffende, sier Ryan.
Ryan er også usikker på hva som vil skje med BANE TELE. Arbeiderpartiet og regjeringen har utsatt spørsmål om salg til våren.
- Det er spesielt skuffende av Arbeiderpartiet at de ikke er krystallklare i spørsmålet om fortsatt offentlig eierskap av BANE TELE. Et så viktig infrastrukturselskap burde absolutt være offentlig, derfor håper vi Ap og Stortinget ikke vil selge dette selskapet i neste runde, avslutter Inge Ryan.
