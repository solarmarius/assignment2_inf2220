
Dato: 8. desember 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
SOSIAL- OG HELSEBUDSJETTET FOR ÅR 2000 DEKKER IKKE BEHOVET FOR SYKEHUSTJENESTER!
I dag har Stortingets sosialkomite avgitt sin innstilling om sosial- og helsebudsjettet for år 2000. I innspurten er det mest de norske sykehusenes økonomiske situasjon som har stått sentralt i drøftingene. Dette ble et sentralt tema etter at direktørene på de fire regionsykehusene samlet offentliggjorde at de mente det var fare for en nasjonal helsekrise til neste år dersom ikke sykehusenes økonomi ble rettet opp.
"Dette er en situasjon for norske sykehus som er totalt uverdig en av verdens rikeste nasjoner" sier John I . Alvheim - leder i Stortingets sosialkomite og FrPs helsepolitiske talsmann. "Dessverre lot det seg ikke gjøre å få flertall for en ekstrabevilgning til sykehusene på 600 mill. kr. slik vi foreslo og slik jeg mener er påkrevet for at vi ikke skal få en reduksjon av kapasiteten ved norske sykehus. Underskuddene ved våre sykehus forventes å bli i underkant av 1 milliard for 1999. Dette burde rettes opp før vi begynner på år 2000, men dessverre blir det nå bare bevilget 254 mill. kr. til dette formålet" sier Alvheim som ikke ser videre lyst på situasjonen for år 2000. "254 mill. kr. er helt utilstrekkelig for å rette opp sykehusenes økonomi ved inngangen til et nytt driftsår. Stortingets flertall synes, nok en gang, ikke å ville ta det fulle og hele ansvaret for å redusere de lange helsekøene" sier han.
"Når det gjelder viktige saker, som FrP har fått gjennomslag for under behandlingen av sosialbudsjettet for å 2000 er jeg spesielt glad for at pasienter med Alzheimers sykdom nå skal få dettet det meste av sine utgifter til medikamentet Aricept som har vist seg å kunne hjelpe mange. Det er også svært gledelig at vi skal kunne opprettholde kompetansesentret for spiseforstyrrelser i Tromsø. Dette kompetansesentret har stor betydning for store grupper, særlig mange kvinner, i vårt land og spiseforstyrrelser er en diagnose som hittil kanskje ikke har vært tatt alvorlig nok" sier Alvheim.
"Jeg har også lyst til å nevne at vi sammen med Arbeiderpartiet får flertall for å opprettholde bevilgninger til Funksjonshemmedes Fellesforbund (FFO). Dette er av stor betydning for funksjonshemmedes organisasjoner, som ofte er små og trenger den hjelp og støtte som FFO står for" avslutter Alvheim.
