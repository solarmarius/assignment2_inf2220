
05.05.02
Vegard Martinsen, (DLF)
Utbredt økonomisk analfabetisme
Det forrige århundres store politisk prosjekt var ifølge lederskribenten i Dagbladet idag at «skole og helse skulle frikobles fra pengenes tyranni».
Dette er en korrekt beskrivelse av oppfatninger som dessverre fortsatt er nærmest totalt dominerende, men allikevel er beskrivelsen uttrykk for en menneskefiendtlig moral, en språkbruk i samsvar med George Orwells «newspeak», og en fullstendig analfabetisme mht. økonomiske årsakssammenhenger, og en mangelfull historieskriving.
Penger er uttrykk for frivillig handel: A og B bytter varer/tjenester ved at A gir B en vare og B gir A penger. Det er slik forholdet mellom siviliserte mennesker bør være. (Det eneste legitime alternativet er gaver, men en samfunnsøkonomi kan ikke baseres på utveksling av gaver.) De få som ikke selv har råd til skole/helsetjenester kan jobbe ekstra for å tjene nok penger til å betale det det koster, eller han kan motta gaver fra de mange som er villige til å gi slike gaver.
Dersom tvang er inne i bildet, er penger helt unødvendig. Da kan den sterkeste bare ta fra andre uten å betale. Dette er usivilisert.
Å snakke om pengenes tyranni er å sette tingene fullstendig på hodet: det er mangel på penger, eller mangel på forståelse for pengenes betydning, som innebærer tyranni.
Det som er foranledningen til Dagbladets oppslag idag er at forsøket på å drive skole/helsevesen uten at penger er inne i bildet, dvs. uten at det som skjer er en frivillig handel mellom tilbyder og mottager, er fullstendig mislykket.
Ja, et system hvor noen mottar tjenester og andre (som regel staten) betaler det det koster kan ikke fungere i det lange løp. Et slik system vil føre til store skjevheter, slik vi tydelig kan se det idag.
Derfor bør alle tjenester det offentlige driver (unntatt politi etc.) overføres til det frie marked, med fri prisdannelse og med alle de andre elementer som hører med i det som utgjør frivillig handel.
Det er nå tydelig for enhver at det nåværende systemet ikke fungerer. Vi får håpe at folk lærer av dette. Kun det frie marked kan gi et effektivt samsvar mellom tilbud og etterspørsel, dvs. kun det frie marked kan hindre at vi blir utsatt for helsekøer, forfalne skolebygninger, udugelige lærere, osv.
Forøvrig kan det nevnes at en viktig idé bak det som i realiteten er statsmonopoler på områdene undervisning og helsetjenester var ønsket om å lære opp de nye generasjoner i en bestemt ideologi, og ønsker fra helsepersonell om å redusere konkurransen fra andre tilbydere.
