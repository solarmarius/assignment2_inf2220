
Fredag 10. januar 1992
Lilletun-utspill om ledigheten:
VURDER ARBEIDSTID OPP MOT PENSJONSALDER
Ved årets lønnsoppgjør bør partene kunne vurdere å holde nedsatt pensjonsalder opp mot en generell øking av arbeidstida, mener stortingsrepresentant Jon Lilletun, som også er nestleder i Kristelig Folkeparti. Lilletun mener alle parter må erkjenne at den siste arbeidstidsforkortelsen ble for dyr for næringslivet, samtidig som han er opptatt av at folk skal få det han kaller "en verdig avslutning" på sitt yrkesaktive liv.
-Mange arbeidstakere over 60 år må avslutte sin yrkesaktive innsats for samfunnet med ulike former for trygd, attføring eller "tiltak". Jeg synes det er bedre og verdigere vårt samfunn at de i stedet går over i et reelt pensjonsforhold, sier Jon Lilletun, som mener det er gode, saklige grunner for å sette pensjonsalderen ned til eksempelvis 62 år.
-Med en ledighet som ser ut til å ligge på et altfor høyt nivå ennå i lang tid vil dette kunne gi stor uttelling ved at en stor gruppe personer flyttes fra ett sted på trygdebudsjettet, til et annet. Økonomisk vil det ikke bety noe større verken i positiv eller negativ retning, men det vil kunne få den side-effekten at for minst hver annen som blir pensjonert, blir det en jobb ledig for et yngre menneske, sier Jon Lilletun, som mener at i offentlig sektor bør denne effekten kunne bli enda sterkere, og ikke føre til færre ansatte, men økte tilbud innen miljø, kultur og helse- og sosialsektorene.
Som gjenytelse for en slik ordning bør arbeidstakerorganisasjonene kunne vurdere å gå tilbake til 40 timers arbeidsuke uten lønnskompensasjon, mener Jon Lilletun.
-Dette vil øke produktiviteten og gi norsk næringsliv mye bedre konkurransevilkår. Fra fagbevegelsens side bør man se på dette i solidaritetens navn, både med tanke på de virkningene lang ledighet har på de unge dette rammer, og den virkningen det har på de eldre å slutte i yrkeslivet på en ydmykende måte, sier Lilletun, som ikke ser noen motsetninger mellom sitt forslag og forslagene om fleksible arbeidstidsordninger for småbarnsforeldre. Disse tingene må kunne tilpasses hverandre, mener han.
