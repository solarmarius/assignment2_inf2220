
26. februar 2001
Høyres Stortingsgruppe
Jan Petersen:
HØYRE STØTTER PROMILLEUTSPILL FRA POLITIMESTERE
Høyre støtter helgens utspill fra politimesteren i Uttrøndelag politidistrikt, Kjell Waclawczyk, om at promillegrensen bør heves igjen til 0,5. Waclawczyk har også fått støtte fra sine kolleger i Tromsø, Bergen, Lillehammer og Kristiansand.
Fra nyttår er promillegrensen senket til 0,2. Som politimesteren i Uttrøndelag påpeker, har svært få bilførere er blitt tatt etter at den nye promillegrensen ble innført. Den nye promillegrensen har derimot ført til vesentlig merarbeid for politiet, og dermed til at arbeidet med etterforskning av mer alvorlig kriminalitet blir skadelidende. For Høyre er det avgjørende at politiet og domstolene får anledning til å sette sine ressurser inn i etterforskningen av alvorlig kriminalitet. Derfor var det galt å pålegge rettsapparatet oppgaven med å håndheve den nye promillegrensen.
Høyre er selvsagt enig i at det er viktig å bekjempe kjøring i ruspåvirket tilstand. Vi mener imidlertid at det er svært usikkert om promille mellom 0,2 og 0,5 har innvirkning på kjøreferdighetene i en slik grad at det representerer noen økt trafikksikkerhetsrisiko. Dette ble i høringsrunden fremhevet fra flere ulike instanser, blant annet Riksadvokaten, Politiets Fellesforbund, NAF og Rettstoksikologisk institutt. Et ytterligere argument mot denne typen lovgivning, er at den kan bidra til å undergrave respekten for lovverket.
Stortinget vedtok å senke promillegrensen fra 0,5 til 0,2 i juni i fjor. Høyre stemte den gang imot. Om nødvendig vil Høyre ta initiativ i Stortinget til å heve promillegrensen til 0,5 igjen.
Det er all grunn til å lytte til utspillet fra politimestrene, som tross alt har det daglige ansvaret for å håndheve promilleregelverket. De partiene som stemte for å senke promillegrensen, bør særlig merke seg politimester Waclawczyks utsagn om at han i løpet av 30 år i politiet aldri har sett en eneste sak hvor promille under 0,5 har vært årsak til en ulykke.
Hvorfor skal politiet da bruke tid og ressurser på å etterforske sjåfører med under 0,5 i promille? Politiet har langt viktigere saker å ta seg av. Høyre mener de må få lov til nettopp det!
