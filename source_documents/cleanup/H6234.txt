
08.10.02, Oslo
Ingjerd Schou, H
Arbeid skal alltid lønne seg
Uføretrygdede skal fortsatt kunne arbeide og tjene så mye de vil. Regjeringen har foreslått nye regler for kombinasjon av arbeid og trygd, som sikrer at det alltid vil være lønnsomt for uføretrygdede å arbeide mer.
-Regjeringens mål er å snu den negative utviklingen hvor stadig flere settes utenfor arbeidslivet og blir varige stønadsmottakere, sier sosialminister Ingjerd Schou.
Forslaget som omtales i media i dag kom første gang opp da Sandman-utvalget for to år siden foreslo å reformere uførepensjonen, gjennom innføring av tidsbegrenset uførestønad og mer fleksible regler for kombinasjon av arbeid og trygd. Disse forslagene fikk bred tilslutning i høringsrunden.
Regjeringen la i juni fram forslag om en slik reform for Stortinget. Et element i denne er at uføregraden reduseres prosentvis i forhold til inntekt. Økes inntekten fra arbeid med 10 pst i forhold til tidligere inntekt, reduseres uføretrygden med 10 pst. Dette gir et mer fleksibelt system sammenlignet med dagens ordning, hvor man kan tjene inntil et grunnbeløp uten at uføregraden påvirkes, og hvor den enkelte kan tape på å øke arbeidsinnsatsen utover dette taket.
Regelendringene innebærer ikke et "forbud" mot å jobbe for uføretrygdede. Tvert i mot oppfordres den enkelte til å utnytte sin arbeidsevne best mulig. Gjennom reaktivisering av uføretrygdede og oppfølging av avtalen om et mer inkluderende arbeidsliv, legges det til rette for at flere uføretrygdede skal kunne komme tilbake til arbeidslivet. Uføretrygden skal kompensere for tapt arbeidsevne, og man må godta at den ikke lenger blir utbetalt med 100 pst dersom man har arbeidsevne og bruker den til ordinært arbeid. Mange uføre er aktive i foreningsliv og politikk og mottar godtgjørelse for det. Enkelte pleier familiemedlemmer og mottar kommunal omsorgslønn. Det at man mottar slike ytelser, vil ikke få konsekvenser for uføregraden.
Med dagens regelverk opplever uføretrygdede som øker sin arbeidsinnsats over en viss grense at de taper økonomisk på det. Slik kan det ikke være. Arbeid skal alltid lønne seg. Velferdsordningene må utformes slik at ingen taper på å gå fra stønad til arbeid.
Regjeringen foreslår i tråd med Sandman-utvalgets innstilling å dele uføretrygden i en varig uførepensjon for de som er 100 pst uføre uten utsikt til bedret arbeidsevne, og en tidsbegrenset uførestønad for de som har utsikt til å kunne arbeide på sikt. I dag er det en av fire hundre prosent uføre som har arbeidsinntekt ved siden av uførepensjonen. 60 pst av disse har en inntekt under 0,5 grunnbeløp (ca 27 000 kr). For de som har uførepensjon etter dagens regelverk, er det foreslått en overgangsordning hvor det nye regelverket innfases over fem år.
-Skal vi nå målet om flere hender i arbeid, må trygdeordningene og måten trygdeetaten arbeider på, legges om. Uføretrygdede som ønsker å arbeide skal i langt større grad få aktiv oppfølging og hjelp fra trygdeetaten til å komme i arbeid. Bedriftene og det offentlige må følge opp forpliktelsen i intensjonsavtalen og bli langt bedre på å legge til rette for funksjonshemmede på arbeidsplassene. Samtidig må trygdeordningene innrettes slik at de oppmuntrer til arbeid, og at det å arbeide mer alltid er lønnsomt for den enkelte. Dette er en helhet hvor virkemidler og trygdeordninger må virke sammen, sier sosialministeren.
