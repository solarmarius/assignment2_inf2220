
1.8.2004
Sp
Sp-leder Åslaug Haga om WTO-avtalen: Forbrukerne taper
-Stikk i strid med hva mange synes å tro vil WTO-avtalen føre til mindre mangfold i norske butikkhyller. De store multinasjonale selskap vil i mye større grad komme inn og skape problemer for økologisk produsert mat, gardsmat og annen nisjeproduksjon. Det er nettopp slik produksjon Regjeringen har sagt skal være et viktig bein for norsk landbruk. Regjeringen spenner således med sin aksept av WTO-avtalen beina under den politikken den selv har lagt opp til.
Senterpartiet erkjenner at forbrukerne med WTO-avtalen vil få billigere mat, men til hvilken pris? Økt handel med mat vil føre til større omfang av sykdommer og usikkerhet om bruk av miljøgifter. Industrijordbruket, som nå vil vinne fram på bekostning av småskalaproduksjon, vil føre til mindre etisk dyrehold. Senterpartiet tror forbrukerne vil betakke seg for mat som er produsert uetisk i forhold til dyrevelferd.
I tida framover er det viktigere enn noen gang at forbrukerinteressene, miljøinteressene og landbruksorganisasjonene går sammen om å finne tiltak som vil bøte på konsekvensene av den avtalen som nå er inngått.
