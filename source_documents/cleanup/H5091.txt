
Oslo, 3. september 2001
Rød Valgallianse
RVs Torstein Dahle kritiserer SV-ledelsen: 6-TIMERS-DAGEN UT I DET BLÅ?
RVs stortingskandidat Torstein Dahle synes det er svært beklagelig at SVs ledelse nå er i full gang med å distansere seg fra kravet om 6-timers normalarbeidsdag med full lønnskompensasjon. SVs arbeidsprogram er allerede på forhånd ganske uklart på dette punktet. Når Øystein Djupedals reaksjon på Kjell Magne Bondeviks utfordring er å forsikre om at 6-timers-dagen er et helt uaktuelt krav for kommende stortingsperiode, så er det å gi opp før slaget har stått. Å stille 35-timers arbeidsuke som målet for kommende 4-årsperiode er altfor defensivt.
- Tiden er overmoden for å innføre 6-timers normalarbeidsdag med full lønnskompensasjon, i første omgang på kvinnedominerte deler av offentlig sektor, bl.a. helsesektoren og eldreomsorgen, der arbeidskraften er klart underbetalt og har svært slitsomme og helseskadelige arbeidsforhold. Dette vil gjøre det mer attraktivt å ta slike jobber, og det vil kunne fjerne flaskehalser og øke kapasiteten på områder der folk i dag står i uverdige og til dels livstruende køer, sier Dahle.
- Bondeviks angrep er usaklig og svært dårlig begrunnet. Men SV-ledelsens svar viser at SV kan være villige til å selge viktige prinsipper for å oppnå posisjoner, avslutter RVs stortingskandidat Torstein Dahle.
Torstein Dahle var for to uker siden med på å legge fram en forskningsrapport som viser at 6-timers normalarbeidsdag også vil være et viktig tiltak for å redusere utstøtingen fra arbeid til uføretrygding og førtidspensjonering, og at det på den måten kan ha svært positive samfunnsøkonomiske effekter.
