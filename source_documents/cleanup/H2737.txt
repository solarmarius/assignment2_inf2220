
Laurdag 12. august 1995
KrF-leiar Valgerd Svarstad Haugland opnar valkampen:
MINSTESTANDARDAR FOR ELDREOMSORGEN
-KrF krev at det vert innført ein minstestandard for eldreomsorga. Vi har minste-standardar for det meste, men kvifor ikkje for eldreomsorg? Det sa Kristeleg Folkeparti sin leiar Valgerd Svarstad Haugland då partiet hadde sin offisielle valkampopning i Kristiansand laurdag.
Valgerd Svarstad Haugland minna om at det var Høgre og Arbeidarpartiet som "torpederte" eit forslag i Stortinget om minstestandardar på eldreomsorg.
-Difor utfordrar eg desse to partia spesielt i denne valkampen: Er ikkje det å innføra ein minstestandard på eldreomsorgen eit rettferdig krav? Ja eller nei? Dersom dei vil ha ein god eldrepolitikk, kvifor tør dei då ikkje lovfesta det? sa KrF-leiaren.
Ho la til at det har vore oppmuntrande å sjå at svært mange av Kristeleg Folkeparti sine lokallag rundt om i landet har satt eldrepolitikken øverst på prioriteringslista si.
-Det tilbodet vi gir dei hjelpetrengande eldre er på mange vis målestaven på kor truverdig velferdspolitikken vår er. Eg ynskjer at KrF sentralt skal føre ein politikk som gjer det mogeleg for lokal-politikarne å føre ein eldrepolitikk som skaper eit varmare samfunn og ein betre kvardag, sa Valgerd Svarstad Haugland, og la til at ei betring av tilbodet til dei hjelpetrengande eldre, er nedbetaling av gjeld vi står i til dei som har bygd opp dette samfunnet.
-KrF meiner at alle som ynskjer det, skal ha rett til einerom på sjukeheimar innan år 2005. Er det eit urimeleg krav? Dei fleste er einige om at det ikkje er urimeleg at borna i ein syskjenflokk skal ha kvart sitt rom. Kvifor skal vi då godta at folk som aldri har møtt kvarandre før, skal måtte dela eit lite rom mot slutten av livsdagen sin? Frå KrF si side har vi, mellom anna i budjsettforlika i Stortinget, vore med og skaffa midlar til stimuleringstiltak for fleire sjukeheimsplassar. No er det ei utfordring til dei lokale politikarne, saman med Stortinget, å fylgja dette opp på ulikt vis, slo KrF-leiaren fast.
Svarstad Haugland etterlyste og betre ordningar for dei mange pårørande som i tiår etter tiår har spart det offentlege for store summar. -Avlastningsordningar er viktige, men like viktig er ei erkjenning frå det offentlege om at dei gjer ein viktig jobb. Mange har nærast slitt seg ut i dei offentlege korridorane medan de har søkt om ei omsorgsløn eller annan støtte for det arbeidet sitt, sa ho, og la til at KrF under arbeidet med velferdsmeldinga vil gå inn for at det vert oppretta eit eldreombod.
-Dette er ei sak som mange pensjonist- og eldrefora brenn for. Alle problem er sjølvsagt ikkje løyst med det, og vi har heller ikkje svart på alle utfordringane, men med eit eldreombud vil dei eldre ha ein talsmann som er ein del av den offentlege forvaltinga, ein "pensjonistane sin Trond Viggo" som talar deira sak, sa Valgerd Svarstad Haugland då KrF hadde si valkampopning i Kristiansand laurdag. (KrF-Press/NPE)
