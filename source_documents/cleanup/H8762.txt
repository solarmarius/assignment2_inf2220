
10. november 2004
KrFs finanspolitiske talsmann Ingebrigt S. Sørfonn:
- Ap og SV holder småbarnsforeldrene for narr!
- Arbeiderpartiet og SV holder småbarnsforeldrene for narr når de hevder at de ikke vil fjerne kontantstøtten over natta. I disse partienes alternative statsbudsjetter er det nettopp det som skjer, sier Ingebrigt S. Sørfonn, som er finanspolitisk talsmann i KrF.
På TV2-nyhetene tirsdag 9. november uttalte Ap-leder Jens Stoltenberg følgende på spørsmål om en ny regjering vil fjerne kontantstøtten over natta: "Nei, det vil ingen av oss. Vi må ha noen overgangsordninger". SVs nestleder Øystein Djupedal sa til samme kanal at "å avvikle kontantstøtten sånn fra den ene dagen til den andre, er jo i praksis umulig, for mange familier har jo gjort seg avhengig av dette".
- Dette viser at Ap og SV holder småbarnsforeldre for narr. I sitt alternative statsbudsjett foreslår Arbeiderpartiet å kutte kontantstøtten helt fra 1. mars. SV foreslår i sitt budsjettforslag å kutte støtten fra nyttår, sier en opprørt Ingebrigt S. Sørfonn.
Han peker på at 7 av 10 i aktuell alder ønsker å beholde kontantstøtteordningen:
- Kontantstøtta er populær og er en viktig inntektskilde for mange familier. Den er viktig for småbarnsforeldrenes fleksibilitet og valgfrihet. Dessuten viser undersøkelser at kontantstøtten virker inntektsutjevnende. Jeg er skuffet over at Ap og SV vil fjerne ordningen på en så lite skånsom måte, avslutter Ingebrigt S. Sørfonn.
