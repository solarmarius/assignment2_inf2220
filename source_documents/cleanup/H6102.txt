
20.08.02
Venstre
Norges medvirkning til fredsprosessen i Colombia
Konflikten i Colombia, som har skapt over to millioner internt fordrevne, kan bare stanses ved at internasjonale rettsnormer faktisk følges opp av alle de væpnede partene, samt at de grunnleggende årsakene til konflikten blir tatt mer alvorlig enn hva vi har sett under de siste regjeringene. Det er også avgjørende at det sivile samfunn får en mer framtredende rolle i fredsprosessen. De følgende ukene vil være avgjørende for å sikre at den nye regjeringen til Uribe Velez faktisk blir en fredsaktør Norge kan fortsette å støtte.
På den ene siden er det positivt at Uribe Velez ønsker å trekke FN og det internasjonale samfunn inn i en prosess hvor fokuset er på hvordan konflikten i Colombia kan løses. På den andre siden er det mange organisasjoner som uttrykker bekymring over hva som blir konsekvensene for voldsutviklingen i landet av en mer utstrakt bruk av unntakslovgivning, samt at de væpnede selvforsvarsgruppene som ble erklært ulovlige under President Pastrana, nå igjen blir legale.
Venstre ønsker et aktivt engasjement fra den norske regjeringen, og håper at Norges nyåpnede ambassade kan spille en rolle i Colombia i denne kritiske perioden.
