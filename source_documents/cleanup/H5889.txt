
Oslo, 16/05 - 02
KrFU
Blås nytt liv i Lokal Agenda 21!
Det må opprettes et Agenda 21-fond, og prosjektet Miljøfyrtårn må sikres videre driftsstøtte til miljøsertifisering av bedrifter, uttaler arbeidsutvalget i Kristelig Folkepartis Ungdom (KrFU).
Lokal Agenda 21 regnes som det mest vellykkede ved Norges oppfølging av Rio-konferansen i 1992. Hvis Norge skal klare å oppfylle sine internasjonale forpliktelser i forhold til klima og biologisk mangfold, må den planlagte Nasjonal Agenda 21 ikke minst innebære en sentral oppfølging av de gode erfaringene som aktive lokalsamfunn allerede har høstet gjennom Lokal Agenda 21.
Mange av de viktigste miljøbeslutningene fattes lokalt. Det er derfor alarmerende at 3 av 4 kommuner har sagt opp miljøvernlederne sine siden de øremerkede miljømidlene forsvant i 1997. For at miljøperspektivet skal kunne gjennomsyre all virksomhet i kommunen, må det kanaliseres statlige penger direkte til miljøarbeid gjennom et Agenda 21-fond der kommuner og frivillige organisasjoner kan søke støtte til lokale tiltak.
En helhetlig miljøstrategi må også inkludere det lokale næringslivet. Miljøfyrtårn-prosjektet, som har sørget for at flere hundre norske bedrifter har gått gjennom energibruken, avfallshåndteringen, utslippene og innkjøpene sine, lagt om aktiviteten i miljøvennlig retning og blitt miljøsertifisert, er inne i sitt tredje år med statsstøtte. På sikt kan programmet stå på egne ben, men det forutsetter at det bevilges ca 2-3 millioner kroner årlig i ytterligere tre år. Dette er en liten pris å betale for en stor miljøgevinst!
Skal Norge få til en helhetlig og bærekraftig politikk, må hele samfunnet involveres. I etterkant av FN-toppmøtet om bærekraftig utvikling i Johannesburg i høst skal det legges frem en nasjonal handlingsplan. Vi forventer at denne Nasjonale Agenda 21 blir en ambisiøs, konkret og forpliktende samfunnskontrakt mellom alle viktige aktører i samfunnet. Den må ikke bare omtale nasjonale myndigheters ansvarsområde, men være bygget på aktive lokalsamfunn, uttaler arbeidsutvalget i Kristelig Folkepartis Ungdom.
