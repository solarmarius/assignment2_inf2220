
fredag 13. oktober 2000 12:04:47
- Venstre vil satse på skogkultur
- Jeg ser på forslaget i Statsbudsjettet om kraftig reduserte bevilgninger til skogkultur som et løftebrudd i forhold til det Venstre og Ap sto sammen om da Stortinget behandlet Skogmeldingen i vår. Det mener Venstres medlem i Stortingets næringskomité, Leif Helge Kongshaug, og varsler at Venstre ikke kommer til å godta dette forslaget i budsjettbehandlingen på Stortinget.
Tilskuddet til planting, rydding og ungskogpleie er i år på 98 mill kr, og Arbeiderpartiet ønsker neste år å redusere dette med over 20 %, til 78 mill kr. Det skjer året etter at alle partier unntatt Frp i forbindelse med Stortingsmeldingen om verdiskaping i skogbruket ga klart uttrykk for at situasjonen med lavt investeringsnivå og aktivitet i skogkulturen ikke kan vedvare, og at investeringene i skogbruket bør øke. Det samme flertallet uttalte at det "er nødvendig med et relativt høyt og stabilt tilskuddsnivå".
- Jeg kan ikke se at Aps forslag kan kalles annet enn et løftebrudd, med et kutt på over 20 % i en situasjon hvor det tvert imot er ønskelig med økt satsing. Venstre har stor tro på mulighetene for økt verdiskaping i skogbruket. Skogbruk er en svært langsiktig næring, og god skogskjøtsel er også viktig for biologisk mangfold og i klima- og energisammenheng.
