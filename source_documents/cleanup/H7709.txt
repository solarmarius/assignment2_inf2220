
Perioden 2003 - 2007
Rogaland Venstre
Programmet til fylkestingsvalget
INNLEDNING
Politisk idégrunnlag
Mennesker tar ansvar dersom de blir gitt muligheter til å være med på å forme utviklingen. Venstre tror at det er i samspillet mellom privat initiativ og fellesskap at det gode samfunnet videreutvikles.
Venstre tror på menneskenes rett til individuell frihet. Samtidig skal det være sikkerhetsnett og gode ordninger for den som faller utenfor. Dette er frihet uten egoisme. Dette er respekt for menneskeverdet. Dette er sosialliberalisme.
Venstre er et liberalt ideparti ubundet av særinteresser. Venstres ideologiske engasjement vises gjennom uavbrutt arbeid for miljø, småbedrifter og sosialt ansvar.
Lokalt selvstyre
Venstre er grunnlagt på tanken om at alle som bor i landet, har en rolle å spille i styringen av landet. Det levende folkestyret må bestå av mer enn å be velgerene godkjenne eller skifte ut makthaverne i valg hvert fjerde år. Det lokale selvstyret skal være kjernen i det norske demokratiet. Mest mulig styring skal foregå lokalt. Det er her avstanden mellom den som styrer og de som blir styrt kan gjøres så liten som mulig.
Det lokale selvstyret har blitt uthulet gjennom mange år. Lokalpolitikernes egne prioriteringer har i stigende grad måttet vike for utførelsen av statlig pålagte oppgaver uten at det er tatt tilstrekkelig hensyn til det i de økonomiske overføringene fra stat til kommune.
Venstres fire viktige utfordringer i styringen av kommune- og fylkeskommune er å:
· gi folk reell innflytelse over sin egen hverdag ved å gjøre det mulig å være med i styringen av sin kommune uten å være heltidspolitiker.
· styrke det lokale selvstyret og skape et mer mangfoldig samfunn ved å gi kommunene større frihet til å velge egne løsninger, tilpasset de lokale forhold.
· gjøre den offentlige tjenesteytingen brukervennlig og mer effektiv.
· gi servicekontrakter til brukerne av offentlige tjenester .
Parlamentarisme
Det nye fylkestinget kan med 2/3 flertall innføre parlamentarisk styringsform i Rogaland. Venstre er i mot parlamentarisme i fylket fordi dette vil samle mer makt på færre hender.
Det nye fylket / regional forvaltning / fylkeskommunen som "Regional utviklingsaktør":
Fylkeskommunen er nå inne i en brytningstid; fylkeskommunale og statlige oppgaver griper inn i hverandre. Venstre vil arbeide for løsninger som kan forenkle og samordne slike oppgaver- under folkevalgt styring. Utfordringen vil derfor være å finne frem til en fornuftig fordeling av regionale oppgaver.
Stortinget har vedtatt at fylkeskommunen i framtiden skal være en "Regional utviklingsaktør" og har i stor grad overlatt til fylkeskommunene selv å definere hva dette betyr.
Etter Venstres mening betyr dette bl.a. følgende :
Fylkeskommunen må endre fokus fra å være en driftsorganisasjon som skal yte tjenester til folk flest til å bli en "utviklingsavdeling" som driver aktiv samfunnsutvikling i regionen. Det betyr å sette seg mål, drive planlegging på kort og lang sikt samt å ta initiativ til, sette i gang og gjennomføre tiltak som fører til at målene blir nådd - særlig innenfor de oppgaver som fylkeskommunen allerede har eller vil få ansvar for.
- Eksempler på slike oppgaver kan være : arealplanlegging, næringsutvikling, framtidige utdanningssystemer og anlegg, transportbehov og kollektivsystem, kulturtilbud og -anlegg, folkestyre og informasjonssystemer. All langsiktig planlegging må ha karakter av strategisk planlegging slik at vi får en utvikling som bygger på og forsterker de sterke sidene Rogaland allerede har.
Fylkeskommunen må ha virkemidler som gjør det mulig å nå målene på de ulike områdene.
- Det må finnes et utviklingsfond som kan gi støtte / lån til prosjekter som går i riktig retning.
- Fylkeskommunene bør overta ansvaret for å fordele flere statlige virkemidler i tråd med helhetlige regionale planer.
- Forvaltningen av regionale SND-midler bør flyttes tilbake til fylkeskommunene for å styrke det regionale arbeidet med næringsutvikling.
- Det må kontinuerlig vurderes hvordan fylkeskommunens eiendommer og andre ressurser skal benyttes for å oppnå en positiv utvikling i framtiden.
Rene driftsoppgaver og tjenesteyting til innbyggerene kan der det er tjenlig og økonomisk forsvarlig overtas av kommunene eller konkurranseutsettes.
Fylkeskommunen skal ikke konkurrere med kommunene om å yte tjenester til befolkningen men samarbeide for å løse oppgaver gjennom interkommunalt samarbeid eller på regionalt nivå.
Fylkeskommunen skal være en aktiv medspiller for kommunene og bør kunne overta og utfylle de funksjonene som regionale samarbeidsråd har i dag :
- Skape møteplasser for kommuner og lokale politikere der det bygges tillit og skapes grunnlag for samarbeid og utvikling.
Ta initiativ til og delta i gjennomføringen av regionale eller interkommunale samarbeidsprosjekt, både for utvikling, drift og utbygging.
Venstre vil være en garantist for at beslutninger skal fattes i offentlighet og ser med stor bekymring på at staten ikke praktiserer dette i sin forvaltning av bl.a. sykehusene.
MILJØPOLITIKK
VISJON
Miljøpolitikk handler om livskvalitet og helse i dag - og i fremtiden. Miljøpolitikk er å tenke helhetlig når en gjør politiske vedtak
GRUNNLEGGENDE VERDIER
· Forvalteransvaret for livsmiljøet både i globalt og lokalt perspektiv.
· Troen på at mennesker hver for seg og i fellesskap kan skape ei framtid med økologisk balanse og biologisk mangfold.
· Arealvern, kollektivtrafikk, stans i skadelige utslipp samt bærekraftig energipolitikk sett ut ifra fornybare kilder er stikkord i Venstres miljøpolitikk.
SATSINGSOMRÅDER
Styrke miljøarbeidet i fylkeskommunen
Bedre ressurs- og naturforvaltning
Energipolitikk
Redusere og rydde opp i forurensinga av jord, luft og vatn
TILTAK
· Legge vekt på Lokal Agenda 21-tiltak i ny Fylkesplan
· Innføre miljørevisjon av egen drift
· Stille krav til fylkeskommunens underleverandører ved å ta i bruk et sertifiseringssystem. Hensyn til miljø gis fordeler ved anbudfastsettelse
· Bruke et overordnet planverk som sikrer at areal-politikken tar hensyn til biologisk mangfold, jordvern og kulturlandskap
· Videre utbygging på Jæren må skje østover slik at den verdifulle matjorden i pressområdene blir tatt vare på
· Venstre er kritisk til nye, store masseuttak, og vil stille strenge krav til landskapsutforming ved sand-, stein- og masseuttak
· Ta vare på de gjenværende vassdragene og våtmarksområdene i fylket
· Styrke friluftsrådene slik at folk flest får adgang til jakt, fiske og frilutsliv
· Fortsette samarbeidet med Hordaland om skjærgårdstjenesten i den såkalte Vestkystparken og søke om å utvide dette til et helhetlig oppsyn -, tilsyn - og servicetilbud i kystsonen.
· Arbeide for at Rogaland blir et pionerfylke for bruk av alternative energikilder
· Satse på energiøkonomiserende tiltak som varmepumper, varmevekslere etc. i egne bygg
· Stimulere til bedre utnytting av fornybare energikilder, f.eks. ved opprustning av eksisterende kraftverk eller bruk av mini-/mikrokraftverk
· Stimulere til at gass blir tatt i bruk som drivstoff og som energikilde for bedrifter/ institusjoner der det ligger til rette for det samt gir miljøgevinst
· Støtte etablering av en energipark i Risavika der fokus rettes mot miljøvennlig energi og alternative energikilder.
· Få fortgang i opprydningen når det gjelder bl.a. PCB i havneområdene i Stavanger, Haugesund/Karmsundet, Sandnes og Egersund
· Samarbeide med næringslivet for å få redusert uheldige utslipp.
· Fortsette arbeidet med kalking av sure vassdrag og tilhørende nedslagsfelt
· Støtte en videreføring av "Aksjon Jærvassdrag " inntil målet om badevannskvalitet i alle vassdrag er oppnådd.
· Satse på oppdrettsnæringen med en miljøvennlig profil. Spesielt viktig er det å få bukt med sykdom og rømming, som truer det genetiske mangfoldet i villaks-stammene
· Fortsette arbeidet for å få stanset utslippene fra atomanleggene Dounreay og Sellafield
NÆRINGSPOLITIKK
VISJON
Et miljøvennlig og nyskapende næringsliv i alle deler av fylket
GRUNNLEGGENDE VERDIER
· Den verdiskaping som ansatte og eiere i næringslivet står for, gir grunnlag for den velferden vi alle nyter godt av.
· Venstre vil være en medspiller når noen vil starte opp og drive ny virksomhet
SATSINGSOMRÅDER
Oljefylket
Små og mellomstore bedrifter
Nyskapende forsknings- og utviklingsarbeid
Jordbruk
Fiske
Sjøfart
Turisme
Distriktstiltak
TILTAK
· Venstre vil arbeide aktivt for å sikre Rogalands posisjon som landets ledende oljefylke
· Venstre vil være en pådriver for at petroleumsrettet teknologi og kompetanse overføres til nye områder og næringer og se dette i sammenheng med utvikling av et universitet i Stavanger
· Venstre vil arbeide aktivt for å beholde og nylokalisere petroleumsrelatert virksomhet i regionen
· Ta vare på og utvikle finansieringskilder som for eksempel Statens Nærings- og Utviklingsfond og fylkets eget regionalfond
· Videreutvikle Etablererskolen for kvinner til også å omfatte ungdom
· Støtte tiltak som næringsparker og inkubatorer
· Redusere skjemaveldet for bedrifter og nyetablerere
· Brobygging mellom lokalt nybrottsarbeid og etablerte forskningsmiljøer
· Styrke kontakten mellom elevene i den videregående skole og næringslivet
· Stimulere til satsing på ny miljøteknologi
· Arbeide for en aktiv jordbrukspolitikk for å sikre levende bygder.
· Stimulere til produksjon av rein mat
· Arbeide for at all produksjon av mat skjer på miljøvennlige premisser
· Bygge videre på satsingen rundt matfylket Rogaland
· Økt satsing på økologisk produksjon
· Arbeide for økt innsats for produktutvikling og lokal videreforedling
· Arbeide for at fiskerinæringen i Rogaland får samme vilkår som i resten av landet
· Venstre vil støtte flyttingen av Sjøfartsdirektoratet til Haugesund
· Være en pådriver for ringvirkninger i Rogaland, knyttet til direktoratets etablering i Haugesund
· Markedsføre fylket som inngangsporten til Fjord-Norge bl.a. gjennom en fortsatt satsing på Lysefjord-området som en opplevelsesregion
· Legge forholdene til rette for opplevelsesturisme gjennom historie, kunst og kultur. Videreutvikle sykkel-/fotturisme som en viktig del av fylkets turisttilbud
· Arbeide for anløp av Hurtigruten i Stavanger og eventuelt Haugesund.
· Videreutvikle bruken av Bygdeutviklings-fondet til å bli et aktivt redskap for å utvikle nye arbeidsplasser på bygdene
· Satse aktivt på flere ungdoms- og kvinnetiltak som kan skape arbeidsplasser i distriktene.
· Vurdere de samlede konsekvensene ved større endringer i det offentlige tjenestetilbudet i distriktene
KULTURPOLITIKK
VISJON
Kultur skapes av mennesker. Det som opptar dem og skjer mellom dem, må bygges opp som felles referanser i form av musikk, bilder, språk, fortellinger og idrett. Sats på kultur!
GRUNNLEGGENDE VERDIER
· Kulturell opplevelse og skaping har en egenverdi. Kulturlivet trenger støtteordninger for å legge til rette for skapingen som skjer i møtet mellom utøvere, arrangører og publikum.
· Kulturarv og kulturfellesskap, som bl.a. frivillige, kirkelige og humanitære organisasjoner står for, må bli tatt vare på og formidlet til nye generasjoner. Trygghet i egen kultur og bakgrunn er viktig å ha med når nye kulturimpulser når oss.
· Utarbeide og gjennomføre en strategisk kulturplan for Rogaland, som peker på konkrete områder som det satses på fremover
· Støtte opp omkring Stavangers søknad som europeisk kulturby i 2008
SATSINGSOMRÅDER
Kulturminnevern og kulturlandskap
Musikk/teater/kunst/film
Museum
Bibliotek
TILTAK
· Sikre verneverdige bygninger og landskap gjennom offentlig finansiering
· Utvikle kompetanse i fylket for restaurering av middelalderbygg
· Øke forståelsen for landskaps- og bygningsvern
· Gi støtte til organisasjoner som driver med kulturvern
· Gi støtte til et mangfoldig musikkliv i skolen, barnehager og i institusjoner
· Økt satsing på "kulturell skolesekk"
· Sikre og utvikle distrikts- og fylkesmusikerordningen
· Støtte festivaler og prosjekter som presenterer sjangre på nye måter og/eller som når store folkemengder
· Støtte tilbudet ved Rogaland Teater og Haugesund Teater, samt å få et operatilbud i Rogaland
· Støtte Rogaland Teaters ombygging av Turnhallen til barne- og ungdomsscene i Stavanger, som vil bli et viktig møtested for ny scenekunst i fylket
· Samarbeide med Stavanger-regionen om å etablere et nasjonalt senter for musikk med utgangspunkt i Bjergsted-miljøet
· Opprettholde støtte til ungdommens kulturmønstring
· Støtte tradisjonelle organisasjoner og nyskapingsarbeid for og av barn og ungdom
· Støtte skoleteater og barne- og ungdomsfilmfestivalen i Sandnes
· Styrke mangfoldet i idrett og friluftsaktiviteter ved å støtte allsidige tiltak i nærmiljøet, støtte bredden i idrettsarbeidet i kretser og klubber , samt turistforeningen og andre friluftsorganisasjoner
· Støtte museenes arbeid med å ta i bruk interaktive hjelpemidler for å nå et bredere publikum
· Jobbe for at aktuelle kulturminner tilbakeføres Rogaland
Satse på et samarbeid med de kommunale bibliotekene på de videregående skolene
HELSEPOLITIKK
VISJON
Fornye velferdssamfunnet, ikke bare gjennom økte bevilgninger, men også ved å tenke nytt om organisering og finansiering av denne sektoren
Å få redusert ventetid og køer gjennom omorganisering og samarbeid, også med private
sunnere rogalendinger
GRUNNLEGGENDE VERDIER
· Ansvar for egen helse
· Ansvar for hverandre
· Støtte arbeidet i FYSAK og Frisk i Friluft - prosjektene
· Fylkeskommunen har et ansvar for at det føres en god og forsvarlig helsepolitikk for Rogalands befolkning, selv om staten nå har overtatt sykehusene, og at rusvern og barnevern følger etter i 2004.
SAMFERDSELSPOLITIKK
VISJON
Gi et tilfredsstillende og miljøvennlig transporttilbud til hele fylkets befolkning, rettferdig fordelt mellom sør og nord. Overføre trafikk til miljøvennlige transportformål
GRUNNLEGGENDE VERDIER
· redusere transportbehovet for å verne miljøet; samordne arealbruk og transportsystem
· kollektivtrafikk og trafikksikkerhet prioriteres framfor nye veiprosjekt
· gode kommunikasjoner må sikre livskraftige lokalsamfunn i distriktene
SATSINGSOMRÅDER
Skape en helhetlig arealpolitikk knyttet til transportplanarbeid
Økt satsing på kollektivtrafikk
Bedre og tryggere transport i distriktene
Bedre trafikksikkerhet i fylket
Ulykkestallene må kraftig ned
Mer miljømessig samferdsel
TILTAK
· Prinsipper for arealbruk og transport i fylkets vekstregioner bør nedfelles i fylkesdelplaner:
· Fylkesdelplan for arealbruk og transport på Nord-Jæren må følges opp med forpliktende tiltak i aktuelle kommuner
· Transportplanarbeid i byområder krever ekstraordinær finansiering i form av veiprising/bompenger/drivstoffavgift
· Fylkesdelplan for samferdsel fra år 2003 må vise en vridning i investeringene fra vei til bane og styrking av kollektivnettet
· Jærbanen må videreutvikles som ryggraden i et framtidig kollektivtilbud for Sør-Rogaland ved at materiell fornyes og kapasitet økes i tråd med fylkestingets anbefalinger. Tilbringertjenesten langs banen må styrkes
· Utvikle bybane mellom Stavanger og Ganddal med arm over Forus til Stavanger lufthavn, Sola. Dobbelspor Stavanger - Ganddal må realiseres i neste 4-års periode
· Arbeide for reduserte takster i kollektivtrafikken
· Ungdomskortet beholdes
· Det skal arbeides for at ekstraordinær finansiering i sentrale strøk skal kunne brukes til drift av kollektivtransport. Venstre vil ikke godta at slike midler erstatter bevilgninger som allerede gis til formålet
Ferjesambandene i Ryfylke må bli døgnåpne slik at næringsliv og bosetting kan trygges
· Bygging av ny Risøybru i Haugesund må prioriteres av sikkerhets- og miljømessige hensyn
· Vedlikeholdet av fylkesvegene må styrkes kraftig
· Stimulere til sjøvegs trafikk der dette er naturlig
· Arbeide for at "nullvisjonen" blir en ledetråd i fylkets og kommunens trafikksikkerhetsarbeid i Rogaland
· I transportplanarbeidet i fylket må andelen av investeringsmidler til gang- og sykkelveier, miljø- og trafikksikkerhetstiltak styrkes
· Økt satsing på informasjons- og holdningsskapende arbeid bl.a. gjennom Fylkestrafikksikkerhetsutvalget (FTU) og Trygg Trafikk
· Opprettholde FTU som politisk utvalg med ansvar for å samordne fylkets trafikksikkerhetsarbeid
· Skape større innsats for bruk av mer miljøvennlige typer drivstoff
· Arbeide for å få forbud mot piggdekk i Stavangerregionen
UTDANNINGSPOLITIKK
VISJON
Et godt utdanningssystem er avgjørende for den videre utviklingen av samfunnet. Investering i skole og utdanning er den viktigste investeringen samfunnet kan foreta
GRUNNLEGGENDE VERDIER
· Alle har rett til utdanning i forhold til sine forutsetninger.
· Venstre legger vekt på likeverd mellom mennesker Alle skal sikres valgfrihet og like gode tilbud
SATSINGSOMRÅDER
Høgskoler og universitet
Den videregående skole
Voksenopplæring
Elevrollen
Lærerrollen
TILTAK
Arbeide for at Høgskolen i Stavanger gis universitetsstatus
· Satse på prosjekter som fremmer skoleglede og arbeidslyst
· Ha opptak i form av tilpassede prøver ved spesielle linjer
· Det må satses videre på skolebibliotekene
· Venstre vil opprettholde dagens skolestruktur
· Arbeide for økt internasjonalisering i den videregående skolen og styrke arbeidet ved såkalte IB-linjer
· Sørge for at fylkets IT-plan blir fulgt opp, bl.a. med hensyn til tetthet av PC-er og brukeropplæring lærer/elev
· Vedlikehold og miljøtiltak må fremme godt arbeids- og læringsmiljø på skolene. Det må settes av nok penger til vedlikehold og bedring av inneklima
Venstre vil følge opp intensjonen i voksenopplæringsreformen
· Arbeide for å styrke / bygge opp skolepsykologtjenesten og skolehelsetjenesten
· Integrering av psykisk og fysisk utviklingshemma på videregående skoletrinn må bedres, og støtteapparatet for disse gruppene må styrkes innen skolen.
· Styrke rådgivertjenesten
· Gode arbeidsforhold for lærerne er viktig bidrag til forbedring av skolen
· Læreren er til for eleven og arbeidet bør legges opp deretter
