
4. desember 2000
Ap
Den internasjonale aidsdagen
Fredag 1. desember er utropt til den internasjonale aidsdagen. Mer enn 34 millioner mennesker lever nå med hiv eller aids, 95 prosent av dem i utviklingsland. I Afrika regnes epidemien som ute av kontroll. I Øst-Europa sprer nå epidemien seg fire ganger raskere enn forskerne ventet, og man regner med at mørketallene er enorme i Asia. Selv om situasjonen regnes som under kontroll her hjemme, fører økt turisme, prostitusjon og reisevirksomhet til et økt antall smittede personer også i Norge.
Doblet innsats mot hiv og aids
Fredag 1. desember er utropt til den internasjonale aidsdagen. Hiv og aids har utviklet seg til å bli en internasjonal krise av enorme dimensjoner, og er i stor grad et fattigdomsproblem. I de land som er hardest rammet står hele folkegrupper og generasjoner i fare for å bli utryddet, og mange av de framskrittene som er gjort for å redusere fattigdom har blitt reversert. Mer enn 34 millioner mennesker lever nå med hiv eller aids, 95 prosent av dem i utviklingsland.
I Afrika regnes epidemien som ute av kontroll. I Øst-Europa sprer nå epidemien seg fire ganger raskere enn forskerne ventet, og man regner med at mørketallene er enorme i Asia. Selv om situasjonen regnes som under kontroll her hjemme, fører økt turisme, prostitusjon og reisevirksomhet til et økt antall smittede personer også i Norge.
Arbeiderpartiet går i sitt nye programforslag inn for en økt mobilisering mot hiv og aids i vårt bistandssamarbeid. Innsatsen skal styrkes, både ved at det bevilges mer penger, og å sørge for at ressursene brukes mer strategisk og målrettet. Regjeringen har i budsjettet for neste år foreslått å doble bevilgningene til internasjonale aidsformål.
Utviklingsminister Anne Kristin Sydnes varsler i en kronikk i Dagbladet i dag ny og utradisjonell tenking rundt temaet. Blant annet bør innsatsen blant ungdom styrkes. Det er der det er størst mulighet for å få til holdningsendringer og seksualatferd som kan hindre ytterligere spredning. Vi må også i større grad involvere menn i arbeidet mot aids. Menn må ta mer ansvar. Man regner for eksempel med at 10 prosent av jentene som smittes i Afrika, blir smittet av mannlige lærere. Seksuell opplysning er derfor livsnødvendig. Anne Kristin Sydnes slår også fast at nye allianser er nødvendig. Kirken har for eksempel et stort internasjonalt nettverk og en unik mulighet til å bidra til større åpenhet og å ta lederskap når det gjelder menns ansvar og bruk av kondomer.
Mens 200 000 mennesker døde av krig og konflikt i 1998, døde 2.2 millioner mennesker av aids. 13 millioner barn har mistet en eller begge foreldre og dette tallet vil øke. Barn og ungdom som mister foreldre må bli tatt hånd om, og dette er et viktig område for bistanden.
Arbeiderpartiet mener også at en styrking av kvinners rolle i samfunnet og større grad av økonomisk uavhengighet er viktige tiltak i arbeidet mot aids.
Vi har tall på at det nytter å jobbe mot aids. NORAD kan vise til at aidsforebyggende tiltak, og helseprogram i Tanzania har virket. Økningen i smitte har gått kraftig ned. Norge og rike land kan gi viktig støtte, og en bred allianse mellom myndigheter, næringsliv og frivillige organisasjoner her hjemme kan samle innsatsen og styrke Norges arbeid.
Kampen mot aids er avgjørende for at fattigdomsproblemene i verden skal kunne løses.
Aids angår oss alle.
