
1.3.2003
Venstre
Lars Sponheim
- Ønsker fredelig løsning
- Utspill om hvem som er nyttige idioter og fargerike beskrivelser fra insektsriket er en total avsporing av en viktig debatt, sa Lars Sponheim til Venstres landsstyre lørdag.
- Jeg vil at dere skal vite at vi som representerer Venstre i regjeringen arbeider hver dag med denne konflikten ut fra et sterkt felles ønske: En fredelig løsning. Det er et ønske som også har stor oppslutning i det norske folk og i hele Venstre. Det er et klart uttrykk fra alle fylkesårsmøtene vi har lagt bak oss, sa Lars Sponheim. - Det betyr imidlertid ikke at vi uten forbehold kan si at vi vil motsette oss en militær aksjon for å avvæpne Saddam Hussein.
Irak og dets diktatoriske regime er, og har vært, en trussel mot verdensfreden, og har kriget mot andre land og folk. Irak har også brukt dødelige masseødeleggelsesvåpen mot kurderne i Nord-Irak og mot Iran, fortalte Sponheim. - Regimet har drept tusenvis av egne innbyggere. Det må vi aldri glemme og aldri uttrykke noen forståelse for, sa Venstre-lederen.
- Vi må huske at Iraks invasjon av Kuwait og den derpå følgende Gulf-krigen på begynnelsen av 90-tallet er bakgrunnen for den situasjonen vi nå står oppe i. Etter Gulf-krigen stilte verdenssamfunnet gjennom FN krav til Irak om tillintetgjørelse av masseødeleggelsesvåpen, og våpeninspektører ble satt inn i landet fra 1991. Inspektørene ble i realiteten kastet ut av landet i 1998 og fikk på ingen måte utført sin oppgave under tilfredstillende forhold. La det ikke herske noen tvil om at Irak ikke fulgte opp de pålegg som verdenssamfunnet påla dem i 1991, sa Lars Sponheim.
- Irak har ikke etterkommet mange av de krav FN har stilt gjennom en rekke resolusjoner fra Sikkerhetsrådet. Det hersker fortsatt stor usikkerhet om hva landet måtte ha av våpen, spesielt masseødeleggelsesvåpen. Først da Sikkerhetsrådet i fjor høst, med Norges stemme, enstemmig vedtok resolusjon 1441, beklaget Irak invasjonen i Kuwait og slapp våpeninspektørene inn igjen i landet. Samarbeid er altså ikke et ord som på noen måte beskriver Iraks håndtering av konflikten de siste 10 årene. Men samarbeid er helt avgjørende dersom vi ikke skal få en krigssituasjon i løpet av svært kort tid. Derfor må signalene til Saddam Hussein være klinkende klare. Samarbeid, eller ta konsekvensene av manglende vilje til å følge opp pålegg fra FN. I bunn og grunn er det bare Saddam Hussein og hans menn kan avgjøre om det er muligheter for en fredelig løsning på den konflikten vi nå står ovenfor, mente Venstres leder.
- Våpeninspektørene, ved dets leder, vår liberale partikollega Hans Blix, har gitt flere foreløpige rapporter til Sikkerhetsrådet. Disse viser at Irak har samarbeidet om prosess og at samarbeidet har bedret seg under prosessen. Blant annet har inspektørene denne gangen fått adgang til de stedene de ville undersøke. Regimet har imidlertid ikke samarbeidet godt nok om substans, det vil si at Irak ikke har gitt klare nok svar på inspektørenes spørsmål om landets våpenarsenaler, sa Lars Sponheim. - Rapportene fra Hans Blix verken avkrefter eller beviser at Saddam Hussein rår over masseødeleggelsesvåpen. Derfor har det vært Norges standpunkt at våpeninspektørene må få mer tid. For meg vil det være naturlig at Blix får ytterligere noe mer tid etter 7. mars dersom det er det han ber om. Samtidig er det klart at vi kan ikke ha en uavklart situasjon over en veldig lang periode før FN må gjøre noen beslutninger.
- La meg være veldig tydelig på følgende: For meg er bruk av militærmakt en absolutt siste utvei når alle muligheter andre er prøvd, og hvis alternativet er verre. Det lå til grunn for vår vurdering i Kosovo-saken og i forbindelse med aksjonen mot Al-Qaida og Taliban i Afghanistan. Ved begge disse anledningen satt også Venstre i regjering, sa Sponheim. - For meg er det grunnleggende i internasjonal politikk at vi må bruke vår verdensorganisasjon, FN, når vi søker løsninger i internasjonale og regionale konflikter. Sikkerhetsrådet har gjort flere vedtak i Irak-konflikten, senest resolusjon 1441. Den er akseptert av Irak. Husk det.
"FN-sporet"
Det må være verdenssamfunnet gjennom FN som fastlegger retningen for en løsning, mente Sponheim. - Derfor advarer vi USA og Storbritannia mot å aksjonere uten forankring i et nytt vedtak i Sikkerhetsrådet. Og vi ser at det er stor motstand mot en slike aksjoner også internt i disse landene. Det er temmelig oppsiktsvekkende at om lag 120 av Tony Blairs egne parlamentsmedlemmer stemte imot den linjen den britiske regjeringen har lagt seg på, sa Sponheim.
- "FN-sporet" i den konflikten vi nå står oppe i er et spor på en større vei - verdensorganisasjonens grunnleggende idé om kamp for menneskeverd, menneskerettigheter, demokrati og fred. En forpliktelse til å finne fredelige løsninger i stedet for militære. Kort sagt: FN som fredsorganisasjonen slik Norge alltid har vært en forkjemper for at den skal være.
Vi må i denne situasjonen slå ring om FN, ikke undergrave FN som det viktigste og kanskje eneste redskapet vi har for fred, oppfordret Sponheim. - Vi må huske hva idéen bak FN er: Idéen om en organisasjon hvor alle nasjoner skal slå sine krefter sammen for å beskytte enkeltmenneskets verdighet og verdi, og ivareta fred og utvikling for alle folk.
- Lykkes vi med dette dersom vi undergraver legitimiteten til FN i den situasjonen vi nå står oppe i? For meg er svaret åpenbart. FN-sporet er den eneste farbare vei for varig fred, for stabilitet i den mest urolige delen av kloden. Derfor er det også viktig at vi har bred konsensus her hjemme om at dette er veien å gå. Utspill om hvem som er nyttige idioter og fargerike beskrivelser fra insektsriket er derfor en total avsporing av en viktig debatt, sa Sponheim.
Norge er ikke lenger medlem av Sikkerhetsrådet, men skal selvsagt vurdere de konklusjoner Sikkerhetsrådet vil komme til, fortalte Sponheim. - Skulle konklusjonen bli å autorisere bruk av militære maktmidler, har Norge ingen folkerettslig plikt til å stille styrker eller å gi spesifikke militære bidrag. Det skal vi i så tilfelle ha en selvstendig vurdering av, sa han. - Men som medlem av FN er vi, som alle andre medlemsland, forpliktet til å akseptere at vedtaket gjennomføres.
- Dessuten må vi - uavhengig av den spente sikkerhetspolitiske situasjonen - øke fokuset på den humanitære situasjonen for det irakiske folket.
- Annerledes arbeidsledighet
Sponheim gikk så over til å snakke om problemene i norsk næringsliv. - Problemene skyldes først og fremst at kostnadsnivået er for høyt i forhold til våre konkurrenter. Vi har hatt en formidabel lønnsvekst de siste 5-6 årene, og det nye er at det er offentlig sektor som til tider har vært med på å jage opp prisen på arbeidskraft, sa Sponheim. - Det har en kostnad som rammer oss tungt nå. Vi har et lønnsnivå som er 34% høyere enn gjennomsnittet i EU. Da sier det seg selv at vi må være utrolige effektive i våre produksjonsformer dersom vi skal lykkes i konkurransen. I lengden blir det umulig å konkurrere dersom rente, kronekurs og lønnsnivå trekker kostnadene langt over det de har i andre land.
- Dessuten er den arbeidsledigheten vi nå opplever på noen områder ganske annerledes enn tidligere: Vi opplever en økt ledighet i grupper som har høy utdannelse og som vi trenger i et framtidig norsk næringsliv. Dessuten er det fortsatt stor mangel på arbeidskraft på mange områder som krever en helt annen type kunnskap og erfaring. Bildet er altså svært komplisert, sa Sponheim.
- Ingen annen medisin enn gode og stabile rammevilkår vil virke helbredende på sikt, men det trengs også direkte virkemidler som kan dempe feberen.
Sponheim mente vi trenger andre bedrifter i framtiden enn det vi har i dag, og brukte sitt velkjente bilde fra valgkampen i 2001 om å bryte opp fra teltet med kjøttberg rundt. - Hodet sier vi må bryte opp, men magen sier noe annet, sa Sponheim. Han mener politikerne må sørge for at de arbeidsledige får en horisont å gå mot, at det finnes nye muligheter for de som søker arbeid.
Rentereduksjoner og rammevilkår
- Vi må få til rentereduksjoner og dempe presset på kronekursen, derfor må finanspolitikken være stram. Etter at regjeringen fikk vedtatt rammene for statsbudsjettet før jul, har vi fått to rentereduksjoner på til sammen én prosent. Det er bra for bedriftene og det bra for kommunene. Rentenivået er nå én prosent lavere enn da vi overtok. Under Stoltenberg-regjeringen gikk renten bare én vei; nemlig oppover. Sentralbanksjefen har varslet ytterligere rentereduksjoner, og understreket at finanspolitikken har bidratt til stabiliteten, sa Sponheim.
Sponheim mente det ikke var noen motsetning mellom skattelette til bedrifter og kamp mot arbeidsledighet. Tvert imot, sa han: - Hva er det arbeidstakere trenger, om ikke en arbeidsgiver?
- Vi må gi bedriftene gode rammevilkår, derfor har Regjeringen gjennomført store avgifts- og skattelettelser, som i hovedsak har kommet bedriftene til gode. La meg ta to helt målrettede virkemidler som ikke minst Venstre skal ha ære for at har blitt en realitet: Bortfall av investeringsavgiften og Skattefunn-ordningen, sa han.
- Bare i de 10 relativt små kommunene hvor Venstre har ordfører innebærer bortfallet av investeringsavgift en samlet lettelse for næringsliv som utgjør over 12 millioner kroner pr. år. For den konkurranseutsatte industrien utgjør dette en lettelse på 600 millioner kroner pr. år. Og så snakkes det om at regjeringen ikke har noen politikk for industrien. Vi må huske at investeringsavgiften ble avviklet for nøyaktig 5 måneder siden. Problemene for konkurranseutsatt industri startet lenge før den tid. Altså et helt målrettet tiltak som både SV og Arbeiderpartiet var grunnleggende mot, men som Venstre fikk kjempet igjennom som et ledd i avtalen mellom sentrumspartiene og Arbeiderpartiet i forbindelse med budsjettet for 2001.
For å skape nye arbeidsplasser må vi satse på forskning og utvikling, mener Sponheim. - Det vil ikke gi umiddelbare resultater, men det er helt avgjørende for at vi skal lykkes på sikt. Derfor har vi økt forskningsbevilgningene i et stramt budsjett og vi har etablert SkatteFUNN-ordningen. En ordning som innebærer at norsk næringsliv kan søke om skattefradrag for prosjekter som skal framskaffe ny kunnskap, beregnet på å utvikle nye produkter, tjenester eller produksjonsmåter.
- Vi leverer med andre ord gode og konkrete løsninger for å bidra til at vi skal ha et konkurransedyktig næringsliv i framtiden. Opposisjonen bruker harde ord, men har selv problemer med å levere konkrete forslag, sa Sponheim.
Ny idé-debatt
- Jeg er optimist på vegne av Venstre, selv om vi ikke skulle tro at det var grunnlag for det når vi ser på meningsmålingene om dagen, sa Sponheim. - Meningsmålinger er ikke valg, og har aldri vært det. Vi, mer enn noen andre har smertelig erfart nettopp det. Og det vil bli store endringer fra nå og fram til valget i høst. 100% sikkert. Se bare på det som skjedde med våre venner i Folkpartiet i Sverige sist høst. Partiet balanserte på sperregrensen gjennom hele våren, og det var først 4-5 uker før valget at ting begynte å skje - og når det skjer så skjer det fort i politikkens verden. 4% ble til 14% i løpet av en drøy måned.
- Nå tror ikke jeg på 14% ved høstens valg for Venstre, men at vi skal få et valgresultat minst på nivå med det vi hadde for 4 år siden er jeg helt sikker på, sa Sponheim.
- Jeg ser konturene av en ny idé-debatt som ikke fanges opp av Stortinget, men som er levende i andre miljøer. Miljøer som er opptatt av de samme verdier som oss. Sist nummer av tidsskriftet Samtiden er et slik eksempel der en gruppe unge mennesker har tatt for seg sosial-liberalismen og Venstre og som ser behovet for en større sosial-liberal politisk kraft i det norske samfunnet, sa Sponheim.
- Jeg er ikke nødvendigvis enig i alt som står i artikkelen, men det er heller ikke det viktige. Poenget er at vi er enige om at den sosiale liberalismen er framtidens idéretning, sa Lars Sponheim.
