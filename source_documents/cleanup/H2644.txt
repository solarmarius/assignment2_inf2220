
Søndag 30. januar 1994
Tre av Kristelig Folkepartis stortingsrepresentanter, Valgerd Svarstad Haugland, Jon Lilletun og Dag Jostein Fjærvoll har i et brev til Den Norske Nobelkomité foreslått at Nobels Fredspris for 1994 blir tildelt den internasjonale speiderbevegelsen. I brevet begrunner de dette med speiderbevegelsens internasjonale karakter, og holdnings-skapende arbeid når det gjelder å oppdra til toleranse og respekt på tvers av georgrafiske, kulturelle og religiøse grenser.
SPEIDERBEVEGELSEN FORESLÅTT TIL NOBELS FREDSPRIS
De tre forslagsstillerne viser til at den internasjonale speiderbevegelsen i alt har 24 millioner medlemmer gjennom sine to internasjonale organisasjoner. Verdensforbundene er partipolitisk uavhengige organisasjoner, og åpne for alle, uansett tro, rase eller nasjonnalitet. Speiderbevegelsen ønsker å opppmuntre til vennskap, toleranse og respekt, og til å gi hver enkelt speider mulighet til å arbeide med seg selv for å utvikle sin karakter, sitt ansvar som borger, og til tjeneste for samfunnet. De tre forslagsstillerne viser også til at det finnes speidergrupper i tre fjerdeler av verdens nasjoner.
"Ved at speiderbevegelsen ønsker å utvikle kvaliteter som forståelse, respekt og solidaritet hos den enkelte speider, og la disse holdningene prege speideren og speiderens omgivelser i stadig større sirkler, fra de som står speideren nærmest, og til å gjelde hele det internasjonale samfunnet, er speiderbevegelsen også en fredsbevegelse," heter det i brevet der de tre KrF-representantene konkluderer med at Den internasjonale speider-bevegelsen vil være en verdig vinner av Nobels Fredspris.
