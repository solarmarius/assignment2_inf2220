
06.04.01
Olav Gunnar Ballo, Helse- og sosialpolitisk talsmann:
Sosialistisk Venstrepartis Pressetjeneste
UTSETT HELSEREFORMEN!
Helseminister Tore Tønne la i dag fram sin mye omtalte helsereform. SVs medlem i Helse- og sosialkomiteen på Stortinget, Olav Gunnar Ballo, har et klart råd å gi:
 Utsett reformen til etter valget! Tønne selv kaller dette tidenes største helsereform, og da er det rett og rimelig at velgerne får uttale seg om den, mener Ballo.
Etter SVs mening fjernes lokal folkevalgt styring av sykehusene. Inn kommer mer markedsstyre, og dessuten åpnes det for større innslag av private og kommersielle løsninger.
 Arbeiderpartiet bidrar med dette til å bygge ned det solidariske helsevesenet, som flere generasjoner har bygget opp, uttaler Ballo.
I lovforslaget går det fram at styrerepresentantene ikke skal forholde seg til politiske organer, at sykehusene skal kunne danne aksjeselskaper med og kjøpe tjenester av private.
 Dette er markedsreformer som er prøvd i andre land. Erfaringene er at dette fører til mindre trygghet for pasientene, mer byråkrati og økte kostnader i spesialisthelsetjenesten, sier Ballo og legger til:
 SV vil at sykehusene fortsatt skal være en del av offentlig forvaltning. Det må fortsatt være mulig for folkevalgte å fatte beslutninger om driften av helsetjenester. Dette handler om fordeling av knappe og livsviktige goder for innbyggerne, avslutter Ballo.
