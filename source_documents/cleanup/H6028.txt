
17.06.02
KrF
Fra næringspolitisk talsmann Olaf Gjedrem (KrF):
Avtale mellom regjeringspartiene og SV: 1 ekstra milliard til SND
-Avtalen som i dag er gjort mellom Kristelig Folkeparti, Høyre, Venstre og Sosialistisk Venstreparti sikrer 1000 nye millioner til næringslivet i distriktene. KrF vil bidra til å videreutvikle vekstkraftige regioner i alle deler av landet og bevare hovedtrekkene i bosettingsmønsteret, slik at vi fortsatt er i stand til å ta ut det verdiskapingspotensialet som finnes. Denne ekstra milliarden vil være med på å bidra til dette, sier næringspolitisk talsmann i KrF Olaf Gjedrem.
-Det vil nå bli utredet hvordan regionale fond i hver landsdel kan bidra til økt kapitaltilgang for private bedrifter i distriktene. Dette kan gjelde bedrifter som ikke har tilgang til kapital fra det private markedet som bedrifter i sentrale strøk. Det vil først og fremst gjelde små og mellomstore bedrifter. Fondene kan administrativt legges til Statens nærings- og distriktsutviklingsfond (SND), opplyser Gjedrem.
I avtalen forplikter regjeringen seg til å legge fram forslaget om et slikt fond innen 1. februar 2003. -Det er viktig at vi finner virkemidler som gjør at privat kapital særlig blir rettet mot distriktbasert næringsliv og næringssvake områder. Kristelig Folkeparti legger stor vekt på å opprettholde bosettingen i distriktene og vi vil legge til rette for at det skal gå ann å jobbe i alle deler av landet. Denne avtalen vil bidra til å oppfylle denne målsettingen, sier Olaf Gjedrem.
