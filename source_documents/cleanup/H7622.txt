
10.9.2003
SP
LOVER OMKAMP OM SYKEHUSNEDLEGGING
Senterpartiets leder, Åslaug Haga, lover omkamp om forslagene til nedlegging av fødeavdelinger og akuttfunksjoner ved lokalsykehusene i høstens budsjettbehandling i Stortinget. - Stortinget må vise at helsepolitikken skal styres av folkevalgte politikere, sier Haga.
Helseministeren har ansvaret og har presisert at det er han som har siste ordet i beslutninger om endret oppgavefordeling mellom sykehusene. I Helsedepartementets budsjettproposisjon må han redegjøre for hvordan han har forvaltet dette ansvaret. Rekken av forslag om nedlegging av lokalsykehusfunksjoner og fødeavdelinger er lang og har skapt stor frustrasjon blant innbyggerne i mange fylker.
-Senterpartiet vil sørge for at kontroversielle avgjørelser blir fulgt opp av Stortinget. Det er Stortingets rett og plikt å instruere om hvilken politikk som skal følges, sier Åslaug Haga. Hun viser til sterke reaksjoner på forslag om å legge ned fødeavdelinger og fjerne akuttberedskap fra sykehus. I mange deler av landet, bl.a. i Sogn og Fjordane og Nord-Norge, blir reiseavstandene til sykehus uforsvarlig store.
Trygghet for at godt helsetilbud er viktig for bosetting og næringsutvikling i distriktene. Når sykehusene flytter, vil andre flytte etter. Senterpartiet mener derfor sentraliseringen av sykehustilbudet her i landet er en trussel mot utviklingen av mange mindre byer og områdene omkring.
