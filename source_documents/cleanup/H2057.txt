
Mandag 28. desember 1992
KrF-leder Kjell Magne Bondevik:
Pressestoff
Av Nils-Petter Enstad
GROS TO-PARTI-DRØM ER
MINDRE AKTUELL ENN NOEN GANG
-Det er mindre aktuelt enn noen gang med et to-partisystem i Norge, selv om stats-minister Gro Harlem Brundtland tydeligvis drømmer om en slik tilstand. Jeg kan ikke tolke det annerledes når hun rett før jul oppfordret folk til enten å stemme Høyre eller Arbeiderpartiet til høsten, og begrunnet dette med at disse partiene er de eneste reelle alternativene. Det sier Kristelig Folkepartis leder Kjell Magne Bondevik. Han karakteriserer statsministerens beskrivelse som "totalt urealistisk", og mener at årene framover vil bekrefte dette.
-Jeg er klar over at statsministeren ikke liker å bli minnet om dette, men sannheten er jo at Høyre og Arbeiderpartiet i svært mange saker er på linje med hverandre, og enige, og derfor ikke er noen reelle alternativer for mange velgere. Det viser også meningsmålingene. Ingen av de to store partiene i norsk politikk er så store som de engang var, sier Kjell Magne Bondevik, som tror at etterhvert som EF-kampen spisser seg til, vil behovet for andre valg-muligheter enn Høyre og Arbeiderpartiet forsterkes hos velgerne.
Helhetssyn
-Jeg synes også det er er helt misvisende når Gro Harlem Brundtland begunner sin anbefaling med at Høyre og Arbeiderpartiet er de eneste partiene som har et helhetssyn. Jeg er fristet til å snu problemstillingen, og si at er det noe de to partiene mangler, er det et helhetssyn, sier Bondevik, og viser til at begge partiene fører en politikk der de sentrale kristne verdiene prioriteres ned til fordel for økonomi og sektorinteresser.
-Etter mitt syn er det bare ett parti som har et helhetssyn som inkluderer disse verdiene, og det er Kristelig Folkeparti, sier Kjell Magne Bondevik, som ser det som partiets viktigste utfordring i tida framover å fange opp den søking etter verdier som er blant folk.
-Det har vi ikke vært flinke nok hittil, medgir han.
Verdispørsmål i 1993
Det kommer til å stå flere viktige verdisaker på dagorden i Stortinget våren 1993, mener Kjell Magne Bondevik. Det første gjelder forslaget til lov om bio/gen-teknologi som ligger i Stortinget, der KrF ønsker et generelt forbud mot at man skal kunne overføre gener fra mennesker til dyr, og mot utsettelse av genmodifiserte organismer i naturen. Dispensasjoner fra disse forbundene må bare gis dersom man kan dokumentere at det ikke vil ha miljømessige, økologiske eller andre store skadevirkninger, understreker KrF-lederen.
-Når det gjelder kampen for en rettferdig løsning på forskjellsbehandlingen mellom gifte og samboende pensjonister, er dette en sak der vi ikke kommer til å gi oss. KrF har arbeidet med denne saken i flere år nå, og blitt nedstemt i Stortinget, men nå har vi fått Arbeiderpartiet med på at regjeringen i løpet av våren 1993 skal legge fram som egen sak for Stortinget et forslag til løsning på dette. Det er ikke akseptabelt at ektepar skal får 20.000 kroner mindre i året enn samboere. Vårt standpunkt er at ektepar skal opp på samme nivå som samboende, men det viktigste er at forskjellen fjernes. Nå må vi finne en løsning, slår Kjell Magne Bondevik fast.
Det tøffe året
KrF-lederen medgir at særlig to saker gjorde at 1992 ble et tøft år for Kristelig Folkeparti. I EØS-saken mener Bondevik man bare må konstatere at det er ulike syn, og leve med det. Bare ettertida vil vise hva som var best, men Bondevik tror at etterhvert som EF-debatten kommer for fullt, vil EØS vise seg som et realistisk og robust alternativ til medlemskapstanken.
-Andre ser dette annerledes. Det viktige nå er at partiet samler seg igjen etter den debatten som har vært, sier han. Han legger til at KrF må gi rom for ulike syn både på EØS og EF-medlemskap, selv om partiets organer ut fra en flertallsbeslutning vil fastlegge hva som er partiets offisielle standpunkt.
En annen sak som har bidratt til å skape usikkerhet hos endel KrF-velgere, var KrFU-lederens utspill tidligere i høst. Bondevik understreker at problemet ikke er at Anders Gåsland har stått fram som homofil, men de uttalelsene han kom med om partnerskapsloven.
-De misforståelsene som dette kan ha skapt, må vi nå få ryddet ettertrykkelig av veien. Nå er forslaget til partnerskapslov lagt fram for Stortinget, og mye tyder på at Kristelig Folkepartis gruppe blir den eneste som går samlet imot dette lovforslaget. Det burde være et klart og tydelig nok signal om hva partiets syn er på dette spørsmålet, sier han.
Inn i valgåret
Kjell Magne Bondevik velger å ha et offensivt utgangspunkt foran inngangen til valgåret 1993. Han medgir at galluptallene er lavere enn han skulle ønske, men minner om at det var de foran forrige stortingsvalg også.
-Da klarte vi å mobilisere utover våren og sommeren, og kom ut med et resultat som faktisk var litt bedre enn valgresultatet fra 1985. Noe tilsvarende er derfor innen rekkevidde denne gangen også, men det krever full mobilisering av alle som ønsker at de verdiene KrF står for skal prege politikken, sier han.
Kristelig Folkeparti vil satse på fire hovedområder ved valget: Familiepolitikk, miljøpolitikk, omsorgspolitikk og internasjonal rettferdighet.
-Vi har ikke "glemt" arbeidsledigheten, og ønsker å fortsette arbeidet for brede, tverrpolitiske initiativ og løsninger, slik vi har gjort tidligere, og som blant annet førte til at Kleppe-kommisjonen ble nedsatt. Jeg synes ikke arbeidsløsheten er en sak enkeltpartier kan kreve monopol på, eller hvor man bør vifte med forslag til urealistiske løsninger. Dette er et område der det er de små enkeltskrittene, tatt i fellesskap, som gir løsninger, konkluderer Kjell Magne Bondevik. (KrF-Press).
