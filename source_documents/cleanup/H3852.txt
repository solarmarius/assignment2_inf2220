
12.1.99:
Tor Nymo,
Pressemelding fra
STRAFFEN MOT BARNERANERNE MÅ IVERKSETTES UMIDDELBART
Senterpartiets stortingsrepresentant fra Troms, Tor Nymo, vil i onsdagens spørretime sette barneranssaken på dagsorden. Nymo vil i spørretimen spørre justisminister Dagfinn Høybråten om han synes det er akseptabelt at straffereaksjonene mot de fem ranerne over et år etter domsavsigelse fortsatt ikke har blitt iverksatt. Nymo viser til at treghet i rettsystemet nærmest har fritatt de fem ranerne for straff.
De såkalte barneranerne tilhørte et miljø av byvankere som kalte seg for Tøyen svarte gangstere. Ved hjelp av trusler om juling ranet de til seg alt fra lommebøker, smykker og jakker, til CD-plater, walk-man og penger fra mindreårige. Flere av ungdommene ble også dømt for andre forhold. Som følge av sin unge alder fikk ranerne betingede dommer på mellom 3 og 6 måneder. Forutsetningen var at barneranerne skulle være under tilsyn og få tett oppfølging av Kriminalomsorg i frihet.
- Dette er absolutt uakseptabelt, og bidrar til å svekke legitimiteten til vårt rettsystem. Generelt kan man si at straff bør iverksettes umiddelbart etter at dom er avsagt, og at tiden mellom domsfellelse og iverksettelse av straff uansett må bli så kort som mulig. I dette tilfelle har det altså gått mer enn et år, og det er alt for lenge sier Nymo i en kommentar fra Stortinget.
Nymo sier videre at denne saken ikke er spesiell, og at også i 1998 var det en rekke kriminelle som slapp unna straffereaksjoner fordi dommene ble liggende i måneder før de ble oversendt Kriminalomsorg i frihet for iverksettelse. Nymo regner det nå som sikkert at justisministeren tar fatt i dette, og om nødvendig foretar nødvendige innstramninger.
- Ja, her må det vises handlekraft slik at vi unngår liknende episoder i fremtiden. Når tilsynsperioden løper fra den dagen dommen blir avsagt, så må det være etablert et regime som gjør at tilsynet begynner å virke fra dag 1, slik at de som får en slik dom blir fulgt opp etter intensjonene i lovverket, avslutter Nymo i en kommentar fra Stortinget.
