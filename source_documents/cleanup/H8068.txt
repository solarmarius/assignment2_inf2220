
11.12.2003
Inger Enger og Rune J. Skjælaaen, stortingsrepresentantar for Senterpartiet
Lesarinnlegg
Eit krafttak for lærlingane
Senterpartiet er opptekne av lærlingane sine kår, og fremma difor eit framlegg for Stortinget om å betre lærlingane sine kår på fleire områder. Over halvparten av elevane vel i dag yrkesfagleg studieretning, der det er vanleg å ta to år i vidaregåande skule og to år som lærling i ei bedrift. Dette er bra, og denne gruppa fortener å bli verdsette på same måte som andre elevar.
Landet vårt treng kompetanse på mange områder, og sjølv om høgare utdanning er eit viktig satsingsområde må det ikkje verte slikt at vi gløymer dei som vel å utdanne seg til handverkarar. Det er svært viktig for landet at vi har dugande rørleggarar, elektrikarar, industriarbeidarar, bygningsarbeidarar og andre liknande yrkesgrupper. Desse ungdommane fortener like god oppfylging som dei som gjer andre yrkesval.
Senterpartiet ønskjer difor å betre lærlingane sine kår på fleire områder. Mellom anna er det slik at lærlingane vanlegvis sjølv lyt kome seg frå heimen til arbeidsstaden, og for eiga rekning. Elevar som går i vidaregåande skule får nytte gratis skulerute dersom avstanden er lang nok. Lærlingar har ikkje nødvendigvis noko betre økonomi i starten av læretida enn det øvrige elevar har. Senterpartiet ynskte difor å sjå på høve for at lærlingane i alle fall det fyrste året kunne få dekka dei utlegga dei har på skyss til og frå arbeidsstaden.
Vidare foreslo Senterpartiet at lærlingane skulle ha den same retten som elevar når det gjeld å organisere seg. Medan elevane har store organisasjonar som ivaretek deira syn, vert lærlingane ofte meir "einsame" rundt på lærestadane og har få kanalar der dei kan formidla syna sine.
Senterpartiet foreslo vidare at ein må få på plass eit system som kan sikre at dei instruktørar og verksemder lærlingane får plass hjå vert kvalitetssikra og fagleg vurderte. Samt at fleire lærlingar får sjanse til internasjonal utveksling i og etter læretida. Viktig er det òg å sikre at lærlingane får tilgang på god rådgjevingsteneste slik at dei har ein person ved den vidaregåande skulen dei kan ta kontakt med òg etter at dei er starta i bedrifta..
Sjølv om forslaget fikk ei lunken mottaking blant Stortingsfleirtalet, lovar vi i Senterpartiet å halde fram med å arbeide med lærlingane sine kår fram mot den viktige stortingsmeldinga om grunnopplæringa som kjem til våren.
