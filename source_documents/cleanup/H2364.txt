
Tysdag 31. august 1993
KrF-nestleiar Valgerd Svarstad Haugland:
ADOPTIVFORELDRE TRENG SAME RETTAR SOM ANDRE NYBAKTE FORELDRE
-Samfunnet må ta på alvor at adoptivforeldre og er nybakte foreldre som er komen i ein heilt ny familiesituasjon, og at dei treng dei same rettane og ordningane som andre nybakte foreldre. Difor går Kristeleg Folkeparti inn for at foreldre som adopterar born under skulepliktig alder, skal ha rett til like lang permisjon og same rett til fødselspengar som etter ein fødsel. Det sa Kristeleg Folkeparti sin nestleiar Valgerd Svarstad Haugland på KrF sin kulturkveld på Gol tysdag.
Valgerd Svarstad Haugland synte til at for mange ektepar er adopsjon einaste moglegheit for å få eigne born. Kvart år vert omlag 500 utenlandske born adoptert til Noreg. Desse adopsjonane vert ofte svært kostbare for foreldra, og gjer at mange ikkje har råd til å adoptere meir enn eit barn.
-KrF har programfesta at 50 prosent av kostnadane ved adopsjon frå utlandet skal dekkast av det offentlege, begrensa oppad til 50.000 kroner. For dei fleste par vil det dreie seg om ein refusjon mellom 20 og 30 kroner. Ved 500 utenlandsadopsjonar årleg vil dette gje ein utgift på mellom 10 og 15 millionar i året, sa Valgerd Svarstad Haugland, som sa ho såg på dette som eit rettferdskrav for dei som ikkje kan få eigne born.
-Nokre kommunar gjev skattereduksjonar ved store adopsjonsutgiftar, men dette varierar frå kommune til kommune, og lovverket opnar ikkje for slike reduksjonar. Vi ynskjer "likhet for lova" når det gjeld dette. Eg synest og det er urettvist at adoptiv-foreldre får kortare permisjon enn dei som får eigne born. Tilvenningsfasen etter ein adopsjon kan vere vel så krevande som etter ein fødsel, sa Valgerd Svarstad Haugland i talen sin under KrF sitt kulturarrangement på Gol tysdag.
