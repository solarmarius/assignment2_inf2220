
9.2.2001
Morten Lund,
Pressemelding fra
TRONDHEIM SOM MATSENTRUM VIL TAPE PÅ NEDLEGGING AV FJØRFE-SLAKTERI
På årsmøtet i Senterpartiet i Sør-Trøndelag i dag er den økende interesse for matkvalitet i fokus. Denne interesse kan utnyttes særlig til fordel for Trondheim som i dag trygt kan beskrives som et nasjonalt senter for matkompetanse. Når vi nå står foran en betydelig vekst og satsing på dette feltet, vil det være dumt om slakteriet for fjørfe forsvinner. I neste omgang kan hensynet til dyrevelferd medføre at fjørfeholdet også må flyttes fra landsdelen pga. transportavstandene
Midt-Norge har i dag en betydelig matkompetanse i et nettverk der mange tråder samles i Trondheim. Bevisstheten om at Trondheim er et slikt senter er ikke stor nok. Vi har en betydelig matproduksjon innen jordbruk, fiske og havbruk. Vi har en stor foredlingsindustri. Vi har utdanningsinstitusjoner innen primærproduksjon og for næringsmiddelindustrien. Vi har en betydelig forsknings- og utviklingsvirksomhet på universitetet og SINTEF innafor bygdenæringer, biologi og teknologi av stor betydning for matproduksjon og produktutvikling. Nylig er selskapet Norsk Næringsmiddelforskning A/S stiftet med utgangspunkt i miljøene i Tronheim og på Ås. Miljøene i Oslo, Bergen og Tromsø sitter foreløpig på gjerdet. Vi har også viktige organisasjoner for næringslivet med sete i Trondheim.
Kommunale og regionale myndigheter bør kjenne sin besøkelsestid, og bidra til at matveksten kommer Trondheim og Midt-Norge til gode. En nedbygging innafor produksjon og foredling av fjørfe-kjøtt, vil være negativt. Det bør tvert imot satses på å utvikle nye og bedre produkter til matkunder som i framtida vil være mer opptatt av trygg og sunn enn billig.
