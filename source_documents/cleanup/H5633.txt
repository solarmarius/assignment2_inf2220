
Mandag 4. mars 2002
Landsstyret i Kristelig Folkepartis Kvinner:
JA TIL MILJØTILTAK I BARENTSHAVET
Landsstyret i Kristelig Folkepartis Kvinner ber regjeringen sikre Barentshavet ved å sette en miljøstandard for miljø og sikkerhet ved leting, utvinning og transport av olje og gass i Barentshavet og i nordområdene. Barentshavet er et av verdens reneste og mest produktive havområder, og artsmangfoldet her må sikres best mulig.
En tilfredsstillende infrastruktur på miljøovervåkning og logistikk må sikres. Blant tiltakene som kan iverksettes, er etablering av en 12 milsgrense , separasjonssoner for risikofylte transporter og en servicestruktur med taubåter og beredskapshavner. Det bør etableres en satellittovervåkning av nordområdene for å ha et miljøbilde som er oppdatert til enhver tid, og etableres langsiktige forskningsprogrammer.
Miljøtiltakene kan i første omgang finanansieres gjennom oljefondet. Nye krav til utvidet miljøstandard vil kunne føre til noe redusert avkastning på olje- og gassinntekter på kort sikt, men dette vil bli kompensert gjennom garantier for en fortsatt bærekraftig utvikling i framtida.
