
Dato: 3. mai 2005
Stortingsrepresentant Øystein Hedstrøm (FrP)
Varsler prisøkning på norske matvarer
- Statens tilbud i jordbruksforhandlingene vil bety en ny omdreining i prisspiralen for norske forbrukere som allerede betaler Europas høyeste matvarepriser, sier FrPs landbrukspolitiske talsmann, Øystein Hedstrøm.
Statens tilbud i jordbruksforhandlingene medfører at de såkalte målprisene skal økes med 100 millioner kroner. - Dette vil medføre at norske matvarepriser vil øke betydelig, og det vil gi en ekstra omdreining i prisspiralen for forbrukerne, sier Hedstrøm. - Matvareprisene øker langt mer enn den generelle prisutviklingen. Dette vil også slå tilbake på bøndene som får redusert sitt handlingsrom, mener han.
- Vi er det eneste landet i Europa med egen næringsavtale for jordbruk. Det er på tide å avskaffe denne foreldede ordningen, og gi norske bønder frihet som selvstendige næringsdrivende, sier Hedstrøm.
- Fremskrittspartiet vil oppheve ordningen med jordbruksoppgjør og legge støtteordningene inn under statsbudsjettet. I tillegg må bøndenes utviklings- og inntektsmuligheter bedres gjennom å oppheve produksjonsbegrensninger, konsesjonsregler, omsetningslov og inkludere landbruket i konkurranselovens generelle regler.
Hedstrøm mener det er viktig å gi landbruket frihet fra offentlige reguleringer, for å sikre at landbruket kan utvikle robuste enheter som kan overleve når tollmurene faller.
