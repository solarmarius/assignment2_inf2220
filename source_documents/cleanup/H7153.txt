
Oslo, 02.06.03
Pressemelding fra Senterpartiet
Regjeringen tegner Norgeskartet på nytt
- Regjeringens prosjekt er å tegne Norgeskartet på nytt, sier Senterpartiets Magnhild Meltveit Kleppa. - Strukturendringene som nå skjer i kommune-Norge er en stille, men dramatisk omlegging. Regjeringen burde være ærlig nok til å si høyt hva dette dreier seg om, nemlig et gigantisk forandringsprosjekt for Norge med sentralisering, dårligere velferd og byråkratisering som følge.
- Sulteforingen av kommunene er bevisst politikk for å få igjennom Høyres strukturendringer
- privatisering av basistjenester innen skole og omsorg
- sammenslåing av kommuner
- nedbryting av fylkeskommunen
- økt tilflytting til byene
En annen utvikling basert på desentralisering og folkestyre er mulig. Dette forutsetter vilje og kreativitet til å satse på kommunene
Treårig økonomisk opptrappingsplan
Senterpartiet mener det må tilføres 3 milliarder kroner årlig i tre år, utover Regjeringens opplegg. I tillegg vil vi styrke kommuneøkonomien for 2004 med ytterligere 1 milliard kroner.
Gjeldssanering for kommunene kan i tillegg være ett element for å bringe kommuneøkonomien i balanse.
En offensiv for interkommunalt samarbeid
Senterpartiet vil foreslå en nasjonal plan for interkommunalt samarbeid, med forslag til modeller som kommunene kan tilpasse lokalt.
Staten må bidra med tilskuddsordninger for å fremme interkommunalt samarbeid.
Senterpartiet vil foreslå en nasjonal offensiv for IKT-basert tjenesteutvikling.
Toppfinansiering av ressurskrevende brukere
Staten skal dekke 100% av kostnadene ved ressurskrevende brukere utover ca. 600.000 kroner.
Psykiatriplanen styrkes
- Ny delkostnad for rus og psykiatri
Nøkkelen for fordeling av midler må endres slik at alle kommuner med store rusproblemer tilgodesees, ikke kun de fire største byene.
- Skattesvikt dekkes opp
Skattesvikten som kommuner og fylkeskommuner opplever må dekkes opp i revidert nasjonalbudsjett.
- Forhandlingsrett mellom staten og kommunene
En forpliktende konsultasjonsordning vil gjøre ansvarsfordelingen klarere og gi kommunene større makt
- Lokal beskatningsrett
Kommunene skal kunne bestemme sitt lokale skatteøre innenfor en nasjonalt fastsatt maksimalgrense. Dette skal komme i stedet for kommunal eiendomsskatt.
Vedlegg {{under}} Notat om Senterpartiets forslag
Senterpartiets forslag til økonomiske rammer for kommuner og fylkeskommuner 2004
 
Treårig økonomisk opptrappingsplan
Senterpartiet foreslår å tilføre 3 milliarder kroner årlig i 3 år (ut over Regjeringens opplegg). Nye statlige reformer og pålegg skal dessuten ha en avklart finansiering både i forhold til investeringer og økte driftsutgifter.
 
For 2004 vil Senterpartiet tilføre ytterligere en milliard kroner bl.a. for å styrke finansieringen av psykiatriplanen og gi en bedre toppfinansiering av ressurskrevende brukere.
 
Gjeldssanering kan i tillegg være et grep for å rette opp kommunesektorens økonomiske situasjon.
 
Toppfinansiering av ressurskrevende brukere
Senterpartiet foreslår at staten skal dekke 100 % av kostnadene ut over ca. 600.000 kroner. Senterpartiet avviser Regjeringens forslag fordi innslagspunktet er for høyt og kostnadsdekkingen for lav.
 
En offensiv for interkommunalt samarbeid
Senterpartiet ønsker en offensiv satsing på interkommunale samarbeidsløsninger og vil fremme følgende forslag:
·        Det legges fram en nasjonal plan for interkommunalt samarbeid. I denne planen trekkes det opp målsettinger og avgrensinger ved slikt samarbeid. Planen angir hovedmodeller for samarbeid som kommunene kan bruke og tilpasse til sine behov lokalt.
·        Staten bidrar med tilskuddsordninger for å fremme interkommunalt samarbeid. I dag er slike ordninger i hovedsak myntet på sammenslåingskommuner.
·        Det foretas en gjennomgang av kommuneloven med sikte på å fjerne hindringer for interkommunalt samarbeid. Dagens IKS-lovgivning er ikke tilstrekkelig for å etablere samarbeidsløsninger på ikke-foretningspregede områder.
·        En nasjonal offensiv for IKT-basert tjenesteutvikling. Dagens Høykom-ordning er i hovedsak teknologidrevet. Vi trenger en ordning som er bruker- og integrasjonsdrevet.
 
Forenkling av regelverk og rapportering
Senterpartiet imøteser resultatene av gjennomgang av sentrale deler av lov- og regelverk som regulerer kommunesektoren. Vi støtter arbeidet for å frigjøre ressurser som i dag brukes på unødig byråkrati til andre oppgaver.
 
Ny delkostnad for rus og psykiatri
Regjeringens forslag til ny kostnadsnøkkel er i hovedsak rettet inn mot de fire største byene. Mindre kommuner med store rusproblemer, for eksempel Verdal og Haugesund, taper på omleggingen. Senterpartiet ønsker en annen sammensetning av nøkkelen som styrker alle kommuner med store utgifter knyttet til rus og psykiatri.
 
Skattesvikt dekkes opp
I forbindelse med Revidert nasjonalbudsjett foreslår Senterpartiet å dekke opp skattesvikten på 1,3 milliarder kroner som kommuner og fylkeskommuner har i år.
 
Andre forslag som Senterpartiet vil fremme:
 
Forpliktende konsultasjonsordning
Konsultasjonsordingen mellom staten og kommunesektoren gjøres mer forpliktende. Gjennom å innføre reell forhandlingsrett mellom staten og kommunene vil vi få en bedre ansvarsavklaring.
 
Lokal beskatningsrett
Kommunene skal selv bestemme sitt lokale skattøre innenfor en nasjonalt fastsatt maksimalgrense. Lokal beskatningsrett må komme som erstatning for dagens ordning med kommunal eiendomsskatt.
 
La kommunene beholde mer av de totale skatteinntektene
Senterpartiet vil be om en utredning der kommunene kan få beholde mer av de totale skatteinntektene. Dersom kommunene får beholde 0,5 % mer av skatteinntektene, vil dette utgjøre 2,5 milliarder kroner i økte inntekter.
 
 
 
 
