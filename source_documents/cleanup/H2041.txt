
Mandag 27. april 1992
Aud-Inger Aure tar gjenvalg:
KRISTELIG FOLKEPARTIS KVINNER SAMLES I BERGEN
Aud-Inger Aure (Møre og Romsdal), har sagt seg villig til en ny periode som leder for Kristelig Folkepartis Kvinner, som holder sitt 45. landsmøte i dagene fra 1. til 3. mai på Grand Hotel Terminus i Bergen. Mer enn 130 utsendinger fra hele landet har meldt sin ankomst. Behandlingen av kvinnemanifestet "Kvinner og økonomi" blir en av de viktigste sakene på landsmøtet.
Landsmøtet har invitert førsteamanuensis Frank Aarebrot til å sette søkelyset på kvinne-organisasjonenes rolle: "Tjener kvinneorganisasjonene kvinnesaken?" er temaet for hans foredrag fredag ettermiddag. Aud-Inger Aure holder sitt politiske foredrag fredag formiddag.
Landsmøtets siste foredrag holder partileder Kjell Magne Bondevik lørdag
ettermiddag: "KrF og KrFK i fornyelse for framtida. Veien og målet til hva?" er hans tema. Manifestet "Kvinner og økonomi" behandles lørdag formiddag, og legges fram av nestleder May Grimdalen.
Aud-Inger Aure har vært leder for KrFK siden 1988. Hun er for tiden første vararepresentant til Stortinget fra Møre og Romsdal. Valgkomiteen har ikke satt opp noen motkandidater til ledervervet, men har tre kandidater til de to nestledervervene: Torhild Selsvold Nyborg (Hordaland), Ingrid Worning Berglyd (Rogaland) og Monica Bø (Telemark). De to sittende nestlederne, May Grimdalen (Oslo) og Aud Angell (Finnmark).
