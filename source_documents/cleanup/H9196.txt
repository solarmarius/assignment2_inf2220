
Unge Venstre
Uttalelse fra Unge Venstres landsstyre
Unge Venstre sier nei til tvangsoppløsning
Unge Venstres landsstyre går sterkt i mot forslaget om å tvangsoppløse bedrifter som ikke oppfyller kravet om 40 % kvinneandel i styrene. Denne typen tvangstiltak er et betenkelig inngrep i den private eiendomsretten. Hvis en regel om tvangsoppløsning blir innført vil den enten bringe Norge i selskap med regimer vi nødig vil sammenlignes med, eller koste staten enorme summer i erstatning til bedriftseierne.
Tvangsoppløsning vil dessuten sette likestillingen mange hakk tilbake. Unge norske kvinner har i dag et høyere utdanningsnivå enn menn i samme aldersgruppe. Lav kvinneandel i styrene skyldes ikke mangel på kvalifiserte kvinner, og det behøves derfor ikke tvangstiltak for å få bedre balanse. I stedet bør fokus ligge på bevisstgjøring om kvinners kompetanse, slik at bedriftene selv ser seg tjent med å nyttegjøre seg denne.
Det skiftet i holdninger til kvinners styredeltakelse som er nødvendig, vil bli undergravd ved bruk av overdrevne tvangstiltak. Slike tiltak kan skape et feilaktig inntrykk av at kvinner egentlig ikke er kvalifisert for styreverv, og at eierne derfor må tvinges til å ta dem inn.
Hvis det skulle vise seg at sanksjoner er absolutt nødvendig, må man heller vurdere bøter eller løpende dagmulkter. Selv om Unge Venstre prinsipielt går i mot også denne typen virkemidler, er dette langt å foretrekke fremfor forslaget om tvangsoppløsning.
