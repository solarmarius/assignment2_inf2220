
Venstre i Oppland
Venstre har nå en representant i Oppland fylkesting. Ved valget er målet å øke representasjonen til to. Ved siste valg manglet det bare 313 stemmer på å få en representant nr 2 , eller knapt 0,4% av stemmene. Av fylkets 26 kommuner stiller Venstre kommunevalgliste i 16 kommuner. Ved fylkestingsvalget har alle kommuner en venstreliste.
Venstres perspektiv
Venstre er et sosialliberalt parti i spenningsfeltet mellom sosialt ansvar og personlig frihet. Partiet går til valg under slagordet enklere, nyskapende og bærekraftig. I Oppland betyr det enklere saksbehandling i fylkeskommunen og kommunene og liten avstand til fylkets innbyggere som brukere av for eksempel skoler og sykehus. Venstre mener at fylkeskommunen må være pådriver for ny næringsutvikling og at all virksomhet i fylket må skje på en miljøvennlig måte.
Venstre står i politikkens sentrum og kan derfor være brobygger mellom ulike politiske syn. Et levende folkestyre er grunnlaget for et godt samfunn. Demokrati er avhengig av deltakelse og medansvar.
Dette er Venstres særpreg.
Mennesket i sentrum - helse- og velferdspolitikk
En politikk for det neste århundre krever fornyelse av det norske velferdssamfunnet. Fellesskapsløsninger må ha et perspektiv ut over vår egen generasjon. De som kommer etter oss har krav på at vi viser forvalteransvar og gir videre et godt livsmiljø. Vårt ansvar strekker seg ut over landets grenser. Knappe goder må fordeles ut fra solidaritet med mennesker i andre land. Norge må ta sitt ansvar for gjenoppbyggingen av Serbia og Kosovo.
Velferdsutviklingen må bygge fellesskapsløsninger og menneskers likeverd. Ved å sette mennesket i sentrum, settes også menneskeverd og livsgrunnlag i sentrum.
Valgfrihet for bosted er avhengig av et godt helsetilbud i hele fylket. Kommunenes og fylkeskommunens helsetilbud må samordnes bedre.
Oppland Venstre vil at:
Ambulansetjenesten i fylket desentraliseres og knyttes til de ulike regioner. Den må ha et høyt faglig nivå.
Fødeavdelingene/fødestuene på Gjøvik og Lillehammer i Valdres og Nord-Gudbrandsdal sikres
Familievernkontorene styrkes og nytt kontor opprettes på Lillehammer
Rusmiddelplanen rulleres
Det i samarbeid med kommunene lages en opptrappingsplan for psykiatri-tilbudet i fylket
Det polikliniske psykiatritilbudet i regionene samordnes bedre
Sykehusdriften samordnes gjennom spesialisering og bedre ressursutnytting. Det må også samarbeides over fylkesgrensene
Barn- og ungdomsvernet styrkes
Fylkeskommunen innfører servicekontrakter for helse- og sosialtjenester
Nærings- og sysselsettingspolitikk
Aktiv næringsutvikling er nødvendig for å skape arbeidsplasser og opprettholde fylkets bosettingsmønster. En viktig forutsetning er et høyere utdanningsnivå som i Oppland er for lavt. Fylkets høgskoler må derfor tilby relevante utdanningstilbud.
Naturressursene må nyttiggjøres, men på en måte som ikke forringer naturmiljøet. Dette krever en bærekraftig forvaltning av naturområder og ressurser.
Offentlige virkemidler, som SND-midler og rådgiving, vil være nødvendig for å stimulere næringsutviklingen. Bruken av SND- og bygdeutviklingsmidler (BU-midler) må samordnes bedre. Reiselivet er en viktig vekstnæring i Oppland.
Oppland Venstre vil at:
Sentralisering motarbeides og flere statlige arbeidsplasser legges til distriktene
Arbeidsgiveravgiften reduseres samtidig som dette kompenseres med avgifter på ressursforbruk og forurensing. Dette vil gi flere arbeidsplasser
IT-relatert næringsvirksomhet utvikles i alle regioner. Dette kan for eksempel skje gjennom etablering av kunnskapsparker
Småbedriftene styrkes ved en endret skattlegging av aktive eiere i disse
Offentlige sysselsettingsmidler skal stimulere til etablering av varige arbeidsplasser i småbedriftene
Rådgivingstjenesten i skolen styrkes, slik at ungdom lettere kan planlegge utdanning i fylket
Det utarbeides et utviklingsprogram for miljøvennlig næringsutvikling, som ikke minst er viktig for reiselivet
Miljøkriterier legges til grunn ved finansiering gjennom private kredittinstitusjoner, SND og BU-midler
Innlandsoffensiven for Hedmark og Oppland må brukes til aktiv næringsutvikling
Bygdepolitikk - levende lokalsamfunn
Oppland er et av landets største jord- og skogbruksfylker. Utviklingen av bygderelaterte næringer er derfor viktig for bosetting og levekår, likeledes gode sosiale nettverk og et aktivt sosialt liv. Bygdene er avhengig av lokal foredling av råstoffer for både å ivareta arbeidsplasser og miljøet.
Jord- og skogbruksressursene i fylket må forvaltes på en miljøvennlig måte. I bygdepolitikken må en tenke globalt når skadevirkningene på naturen skal reduseres. Dette gjelder ikke minst utslipp av klimagasser. Norge har et konkurransefortrinn ved kvalitet på landbruksprodukter og natur.
Oppland Venstre vil at:
Bosettingen i distriktene opprettholdes
Det legges til rette for at kvinner kan etablere seg i distriktene
Det produseres ren framfor stadig billigere mat
Reiselivet sees i sammenheng med et levende landbruk
Det stilles strengere krav til faglige kvalifikasjoner til driveplikten
Konsesjonsloven blir strengere praktisert
Virkningen av statens forkjøpsrett utredes
For å redusere transportbehov og energibruk stimuleres bruk og foredling av lokale ressurser
Biologisk mangfold sikres ved at grunneierne får økonomisk kompensasjon ved vernetiltak
Samferdselspolitikk
Med økt transport er samferdsel blitt mer miljøskadelig. Dette gjelder utslipp av klimagasser, støy, luftforurensning og trafikkulykker. Samferdsel må sees i nær sammenheng med miljøpolitikk ved at transportformene effektiviseres og bruk av forurensende energi reduseres. En nasjonal transportplan er derfor er viktig virkemiddel.
Miljøavgifter (grønn skatt) må brukes for å fremme overgang til kollektivtransport og bruk av jernbane ved varetransport.
I spredtbygde områder vil bilen fortsatt være det viktigste av transportmiddel, men samtidig må bruken av den samordnes bedre. Fylkeskommunen har et økonomisk og administrativt ansvar for dette.
Oppland Venstre vil at:
Ved opprustning av riksveger i fylket må RV 255 (Lillehammer-Gausdal), RV 4 (Toten-Hadeland) og RV 33 prioriteres
E-16 gjennom Valdres sikres og opprettholdes som stamveg
Rutetrafikken på Fagernes lufthavn, Leirin opprettholdes, samtidig som charter-trafikken utvikles
Ny utbygging av E-6 gjennom Gudbrandsdalen delfinansieres som bomveg
Fylkesveger gis høyere prioritert
Trafikksikkerhetsarbeidet styrkes Bygging av gang- og sykkelveier forseres
Anbud til en viss grad brukes ved bussruter
Jernbanen i større grad brukes til tungtransport og godstransporten Eina-Dokka opprettholdes
Skinnegangen på Valdresbanen holdes intakt
Infrastruktur for el-biler utbygges
Utbygging av servicebusser og transporttjenester for funksjonshemmede prioriteres
Miljø- og energipolitikk
Miljøpolitikk må sees i sammenheng med politikken på andre områder. Både statlige, fylkeskommunale og kommunale myndigheter har et ansvar for dette. Forurensning til luft og vann må forebygges og reduseres. For å følge opp Norges forpliktelser i Kyoto-protokollen må utslipp av klimagasser, som CO2 og metan, reduseres. Fylkets plan for reduksjon av luftforurensninger gir et godt utgangspunkt og må følges opp. Artsmangfoldet er nær knyttet til fylkets kulturlandskap og naturområder. For å ivareta dette må det utarbeides en samlet plan. Tiden for store kraftutbygginger er over. Gjenværende urørte vassdrag er viktige for biologisk mangfold, friluftsliv og reiseliv. Eksisterende kraftverk bør moderniseres og små vassdrag kan unntaksvis reguleres.
Oppland Venstre vil at:
Medvirkning knyttet til miljøspørsmål samles i lokale og regionale Agenda 21
Det utarbeides regionale planer for klimagassutslipp og biologisk mangfold
Fylkets store sammenhengende naturområder forvaltes gjennom verne- og fylkesdelplaner
Kjerneområdet for jerv opprettholdes, men grensene må vurderes fortløpende
Fylkeskommunen bidrar til å samordne planer om etablering av nye golfbaner
Kommunene i større grad tas med på råd ved forvaltningen av naturområder. Det må samarbeides med grunneiere og frivillige organisasjoner
På grunnlag av fylkets skogressurser utvikles bioenergianlegg
Enøk og bruk av vannbåren varme til oppvarming prioriteres høyere
Prisen på el-kraft differensieres og økes med forbruket . Dette vil stimulere til enøk og overgang til alternative energi-kilder.
Fylkeskommunen innføres miljørevisjon i egen virksomhet
Det ikke bygges skitrekk mellom Skei og Kvitfjell. Dette vil båndlegge store naturområder
Kulturpolitikk
Kultur har en egenverdi og kulturpolitikken er i vid forstand viktig for å forebygge sosiale problemer og skape tilhørighet. Den må derfor prioriteres høyt og sees i sammenheng med distrikts- og sysselsettingspolitikken.
Oppland Venstre vil at:
Kulturtilbud for barn og unge prioriteres
Bredde- og barneidrett prioriteres ved bruk av offentlige midler
Frivillige organisasjoner styrkes og gis bedre muligheter for å skaffe seg inntekter
Fylkesbibliotekets funksjon forbedres som sentralbibliotek for hele fylket
Det legges opp til en offensiv museumsplan som utnytter mulighetene i fylkets museer
Tiltak som ivaretar lokal byggeskikk og kulturlandskap støttes med offentlige midler. Dette er nær knyttet til miljørelatert reiseliv
Kulturtiltak som skaper kontakt mellom nordmenn, asylsøkere og innvandrere støttes
Mulig etablering av et regionteater i Oppland utredes
Kulturvern, landskapsvern og bevaring av kulturminner prioriteres høyere
Skole- og utdanningspolitikk
I alle deler av fylket må det varierte tilbud innen videregående skole opprettholdes. De enkelte skoler må beholdes som pedagogiske enheter, men kan administrativt samordnes. Oppland har generelt sett et lavt utdanningsnivå. Et variert videregående utdanningstilbud er derfor viktig både for å øke kompetansenivået og sysselsettingen.
Oppland Venstre vil at:
Fagtilbudet bedres i den videregående utdanning i regionene
Fylkeskommunen stiller et tilstrekkelig antall lærlingeplasser til rådighet
Fylkeskommunen må satse sterkere på voksenopplæring
Lærerne må bruke mer tid på undervisning og administrere mindre
Oppfølgingstjenesten utvikles for å sikre at 16-19-åringer fullfører videregående skole
Fylkeskommunens ansvar for Ringebu og Toten folkehøgskoler opprettes
Internatdelen på Vold videregående skole i Gausdal opprettholdes
Desentralisert videre- og høgskoleutdanning legges i alle fylkets regioner
