
10.12.02
Vidar Bjørnstad
Leirskole ikke sikret
- Jeg er skuffet på vegne av alle skoleelever i Norge. Nå hadde Stortinget mulighet til å sikre alle elever ett leirskoleopphold, men komiteen våget ikke å ta skrittet fullt ut, sier Vidar Bjørnstad, representant for Ap i komiteen.
Kirke, utdannings- og forskningskomiten sa tirsdag sin mening om hva gratisprinsippet i grunnskolen betyr. Flertallet i komiteen har avslått å sikre alle barn gratis leirskole gjennom lovfesting.
- Jeg er glad for at det er enighet om å øremerke midler til leirskole, men fremdeles gjenstår hovedutfordringen: å sikre at alle barn får ett leirskoleopphold. Slik er det ikke i dag, fortsetter Bjørnstad.
- Jeg er glad for at flertallet i komiteen er enig om at skolen bør være en frisone for kommersiell påvirkning, men det er beklagelig at regjeringen ikke støttet Aps forslag om å forby reklame i skolebøker og læremidler. Det er uakseptabelt med reklame i lærebøker og andre læremiddel, derfor fremmet vi et lovforbud. Det er viktig at ikke trang kommuneøkonomi kan føre til at enkelte skoler ser reklamefinansiering som eneste utvei ut av det økonomiske uføret, sier Bjørnstad
