
Mandag 3. april 1995
KrF-nestleiar Valgerd Svarstad Haugland:
-KRISTNE VERDIAR GIR VARMARE SAMFUNN
-Når Kristeleg Folkeparti denne gong går til val under mottoet "Kristne verdiar byggjer varmare samfunn", er det fordi vi ser tydelgare og tydlegare kor naudsynt det er med begge desse elementa. Dei verdinøytrale haldningane har gitt oss eit kaldare samfunn. Denne bylgja må snu. Det sa Kristeleg Folkeparti sin nestleiar, Valgerd Svarstad Haugland, på Bergen KrF sitt ope møte mandag kveld. Tema for møtet var "Er samfunnsutviklinga på det riktige sporet?"
Valgerd Svarstad Haugland sa at ein kristendemokratisk politikk kan definerast som "politikk for eit varmare samfunn".
-Ein slik politikk tar utgangspunkt i to ting som heng nøye saman: Det kristne menneskesynet og det kristne forvaltaransvaret. Desse kan ikkje sjåast skild frå kvarandre, sa ho.
KrF-nestleiaren minna om at Stortinget ofte har verdispørsmål til handsaming, og at mange av desse gir prov på korleis dei politiske tilhøva er for det kristne menneskesynet. -At vi har eit storting som grunnlovsfestar rett til arbeid og rett til reint miljø, men ikkje vil grunnlovsfeste rett til liv, seier sitt. Kristendomsfaget si stilling i skulen har vi i denne omgang berga. Men det er sterke krefter på Stortinget som ynskjer å bytta ut faget med noko sokalla livssynsnøytralt, sa ho.
-Skal vi utforma ein politikk for eit varmare samfunn, kan vi ikkje ta utgangspunkt i dei sterkaste sin rett, men tvert om dei svakaste sin rett. Dei framlegga til liberalisering av alkohollova som vi no har til handsaming i sosialkomiteen tar ikkje vare på dei svakaste. Eit varmare samfunn kan ikkje baserast på marknadskreftene si regulerande makt, men på hjartelaget og kjærleiken sin regulerande makt. Det er ein politikk som trur at orda "eg var naken og de kledde meg" ikkje berre er ei utfordring til Frelsesarmeen, Kirkens Bymisjon og andre idealistar, men til heile samfunnet, til politikken og til menneska. Det er eit samfunn der ein har lov til å vere svak. Det er ikkje eit samfunn der alle er like, og nokre likare enn dei andre, men eit samfunn der alle er unike, sa KrF-nestleiaren i foredraget sitt i Bergen.
-Er det råd å skapa eit slikt samfunn? Det veit vi ikkje før vi har freista. Det er der kristendemokratiet si store utfordring ligg, både ideologisk og politisk. Difor er det naudsynt med eit kontinuerleg og aktivt engasjement i desse sakene, avslutta Valgerd Svarstad Haugland. (KrF-Press/NPE).
