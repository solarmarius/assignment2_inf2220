
31.5.2004
Stortingsrepresentant Morten Lund, Senterpartiet
Forslag ved behandling av skattereformen: LÅGERE SKATT I HØYANGER, ÅRDAL OG ANDRE OMSTILLINGSKOMMUNER
Senterpartiet vil ved behandlingen av skattereformen foreslå at det innføres et nytt virkemiddel for å stimulere til nye arbeidsplasser der det trengs aller mest. Årdal og Høyanger er eksempler på slike steder der det må etableres flere hundre nye arbeidsplasser. Erfaringer fra slike situasjoner er at det etterlyses ny risikokapital.
All erfaring tilsier at skatteinsentiv er svært effektivt for å påvirke folks adferd. Det gjelder ikke minst investorer. Senterpartiet vil derfor foreslå at det innføres redusert selskapsskatt og redusert eller fullt fritak for utbytteskatt for selskaper og eiere i omstllingskommuner.
Jeg mener et særskilt skatteregime må ha et visst omfang og varighet for å ha virkning. Dette må utredes nærmere av Regjeringen, men mitt utgangspunkt vil være fullt fritak for den nye utbytteskatten de 10 første år for alle som etableres i løpet av omstillingsperioden. Selskapsskatten bør kunne reduseres fra 28 til f.eks 25% for alle virksomheter i kommunen i 10 år.
Skatte-teoretikerne ønsker ikke slike skatteinsentiv. De senere år er derfor mange fjernet, men mange nye er også kommet til: skattefrihet for gaver til frivillige organisasjoner, skattefrihet for behandlingsforsikring, barnehageplass og bilparkering på jobben betalt av arbeidsgiver er eksempler. Samtidig er bevilgningene over statsbudsjettet f.eks til nyskaping og omstilling blitt svært sterkt redusert. Senterpartiet vil bruke skattesystemet målrettet til å hjelpe de som vil skape noe nytt i Årdal og Høyanger, og ser at det finnes mange samfunn med slike behov.
Forslaget vil derfor gå ut på å be Regjeringen utrede og fremme forslag om omfang og varighet for slike skattestimulanser slik at Stortinget kan ta stilling sammen med andre uavklarte deler av skattereformen - forhåpentligvis til høsten.
