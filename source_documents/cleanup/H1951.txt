
Tirsdag 17. mars 1992
Alsaker anker henleggelse av rasistanmeldelse:
MANGELFULLT OG KRITIKKVERDIG POLITIARBEID
"Mangelfullt og kritikkverdig" er karakteristikkene stortingsrepresentant Svein Alskaker (KrF, Hordaland) bruker etter at Oslo Politikammer har henlagt Alsakers anmeldelse av lederen for "Folkets Motstandsbevegelse (Det kristne alternativet)" for rasisme. Anmeldelsen er henlagt med to forskjellige begrunnelser, konstaterer Svein Alsaker oppgitt, som har anket henleggelsen til statsadvokatene i Eidsivating.
Svein Alsaker gjorde i et brev 28. januar Oslo-politiet oppmerksomme på en plakat med antisemittisk innhold, og ba om at denne ble vurdert etter Straffelovens paragraf 135 a. Denne paragrafen er undergitt ubetinget offentlig påtale. I et brev 5. februar oversendte Alsaker ytterligere dokuementasjon, og gjorde også politiet oppmerksomme på at en person ved navn Alfred Olsen trolig sto bak plakatene.
Oslo Politikammer svarte 14. februar at saken var henlagt "da det ikke er kommet fram ytterligere opplysninger om gjerningsmannen".
Etter å ha informert Oslo-politiet om såvel navn og postadresse, som telefon og telefax, fikk Alsaker brev om ny henleggelse, denne gang med begrunnelsen "intet straff-bart forhold".
-Dersom det skal ha noen mening å ha en rasisme-paragraf i straffeloven, må den brukes i dette tilfellet, mener Svein Alsaker. -Politiet kan ikke behandle slike saker etter eget forgodtbefinnende, all den tid det er snakk om en paragraf som krever ubetinget offentlig påtale, slår Svein Alsaker fast. Han er KrF's medlem i Stortingets justiskomité, og har blant annet vært statsadvokat i Bergen og Hordaland og byrettsdommer i Bergen.
