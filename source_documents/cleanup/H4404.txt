
torsdag 16. november 2000 11:47:47
- La kommunene avgjøre butikkenes åpningstider!
-De lokale folkevalgte kan selv best vurdere åpningstidene for tjenestetilbudet i sin kommune. Det bør derfor ikke være statlige begrensninger på åpningstider i butikkene. Åpningstidene må kunne fastsettes av hver enkelt kommune, og Venstre vil derfor oppheve de statlige bestemmelsene på området, blant annet den såkalte «Brustad-bua», sier Venstres nestleder Gunnar Kvassheim.
Etter to år med «Brustad-bua» er tiden inne for en revidering av åpningstidsbestemmelsene. Det er positivt at Barne- og familieminister Karita Bekkemellem Orheim signaliserer vilje til å utøve større grad av skjønn, men Venstre mener det prinsipielt er en uting at statlige myndigheter detaljregulerer nærbutikkers åpningstider ned på kvadratmeternivå. Det bør istedenfor åpnes for større rom for lokale vurderinger og skjønn. En nasjonal vurdering tar ikke hensyn til de forskjeller som finnes av kulturell og behovsmessig art fra kommune til kommune.
- Utspillet fra Bekkemellem Orheim har større preg av reparasjonsarbeid av et håpløst vedtak Venstre hele tiden har advart mot, enn av prinsipiell tenkning, mener Kvassheim.
- Det må være et bærende prinsipp at beslutninger skal fattes nærmest mulig de menneskene det angår. Det bør også gjelde butikkenes åpningstider i større grad enn i dag, sier Kvassheim.
Oslo, 16. november, kl. 11:45
