
8.3.2006
Sp
Ivar Egeberg ny generalsekretær i Senterpartiet
Ivar Egeberg er ansatt som generalsekretær i Senterpartiets Hovedorganisasjon i en åremålsperiode på fire år. Ivar Egeberg (55) er bosatt i Sørum kommune i Akershus der han også er varaordfører for Sp. Han kommer nå fra stillingen som daglig leder i Nasjonalt senter for forebyggende Helsearbeid og Livsstilssykdommer.
- Som generalsekretær i Senterpartiet ser jeg fram til muligheten for å samle kreftene i Senterpartiets organisasjon og utvikle den over hele landet. Det er med stor ydmykhet og glede jeg går inn i en så viktig stilling i en periode der Senterpartiet har en helt sentral posisjon i norsk politikk, sier Ivar Egeberg.
- Jeg er svært glad for at Senterpartiet har fått en av landets dyktigste og driftigste organisasjonspersoner som ny generalsekretær. Ivar Egeberg har lang og brei erfaring fra politisk og organisatorisk arbeid lokalt og på landsplan både for Senterpartiet og fra idrett og frivillighet, sier Senterpartiets leder Åslaug Haga.
Ivar Egeberg har vært aktiv politiker i Senterpartiet siden fylte 16 år. Han har vært kommunestyremedlem i Sørum siden 1983, varaordfører 1987 - 1991, ordfører 1995 - 1999 (med unntak av et år som statssekretær) og varaordfører 1999 - d.d. Ivar Egeberg var 1. vararepresentant på Stortinget for Akershus Sp 1989 - 1993 og statssekretær i kulturdepartementet i et år 1997 - 1998, mens Anne Enger Lahnstein var kulturminister.
Ivar Egeberg er utdannet sivilingeniør og bedriftsøkonom. Han har blant annet bakgrunn som generalsekretær i Det Norske Travselskap 1985-1988, generalsekretær i Norges Fotballforbund 1988 - 1996, generalsekretær i Norges Idrettsforbund og Olympiske komité
1998 - 2004 og 1 år i on Target som leder for sponsoravdelingen. Han har hatt et utall av verv i idrett og andre frivillige organisasjoner i 44 år, blant annet 25 år som leder i Bislett Alliansen. Ivar Egeberg har vært aktiv idrettsmann i 44 år, er gift og har tre voksne barn.
