
Stortinget, 3. juni 2005
Arbeiderpartiets finanspolitiske talskvinne Hill-Marta Solberg
- Budsjettforliket: Ingen håndsrekning til de arbeidsledige
- Det er skuffende at regjeringen og Fremskrittspartiet ikke gjør noen ting for å få ned den høye arbeidsledigheten. I forliket om revidert nasjonalbudsjett har de ikke lagt inn én eneste ny ordinær tiltaksplass. I tillegg viderefører de sin passive næringspolitikk og gjør for lite for å skape nye arbeidsplasser. Det er for dårlig, sier Arbeiderpartiets finanspolitiske talskvinne Hill-Marta Solberg i en kommentar til forliket mellom regjeringspartiene og Frp om revidert nasjonalbudsjett.
Solberg er imidlertid glad for at forlikspartnerne har gått inn for økte bevilgninger på områder som Arbeiderpartiet prioriterer i sitt alternative budsjett. - Det er gledelig at sykehusøkonomien styrkes slik at vi får mer penger til pasientbehandling. Jeg er også glad for at det blir 500 flere tiltaksplasser for yrkeshemmede, noe som er helt i samsvar med Arbeiderpartiets forslag.
- Arbeiderpartiet har rettet kraftig kritikk mot regjeringens og Frps skatteskjerpelse for pendlere, og vi er glade for at de endelig har innsett hvor urimelig dette var. Heldigvis har de snudd, etter å ha skjønt at de ikke kunne møte velgerne med en usosial skatteskjerpelse for vanlige arbeidsfolk, sier Hill-Marta Solberg.
- Mer penger til sykehus, flere tiltaksplasser for yrkeshemmede og pendlerfradrag ville det uansett vært flertall for, så her har Fremskrittspartiet slått opp åpne dører og solgt seg billig, sier Hill-Marta Solberg.
