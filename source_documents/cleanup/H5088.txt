
31. august 2001
Partileder Valgerd Svarstad Haugland
- Omsorgslønn til hverdagssliterne
- Velferd er mer enn offentlige ordninger. Uten familien, personlig ansvar og frivillig innsats vil velferdssamfunnet rakne. KrF vil slåss for å gi familiebasert omsorg bedre vilkår. Derfor foreslår nå KrF at staten må finansiere 50 % av de kommunale utgiftene. Vi utfordrer Arbeiderpartiet til å støtte dette tiltaket. Det uttaler partileder i Kristelig Folkeparti, Valgerd Svarstad Haugland.
- I dag er det mellom 50 000 og 100 000 som yter frivillig pleie for pleietrengende barn, foreldre eller andre nære slektninger. Bare 6 300 av disse får utbetalt omsorgslønn for arbeidet. Hverdagssliterne fortjener omsorgslønn.
Dagens ordning er for dårlig utbygd. KrF vil gi familiebasert omsorg bedre vilkår:
* staten må finansiere 50 % av de kommunale utgiftene.
* vi må få nasjonale satser for omsorgslønn for å unngå store variasjoner.
* familiene må få et bedre avlastningstilbud, særlig i helger og ferier.
- KrF har fått gjennomslag for omsorgslønn til de som tar omsorgsansvar for pleietrengende familiemedlemmer hjemme. Hjelpen de gir er særlig verdifull fordi den er fleksibel, tilpasset den enkelte og vektlegger verdifulle menneskelige relasjoner Arbeiderpartiet har lett for å glemme innsatsen fra familie og frivillige. Derfor utfordrer KrF Arbeiderpartiet spesielt i denne saken, sier KrF-leder Valgerd Svarstad Haugland.
