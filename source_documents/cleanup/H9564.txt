
24. august 2005
Arbeiderpartiets sosialpolitiske talsmann Bjarne Håkon Hanssen:
Erna snakker usant
- Erna Solberg hevdet i kveldens Folkemøte-debatt på TV2 at Arbeiderpartiet ikke har fremmet noen ekstra forslag til Regjeringens handlingsplan mot fattigdom. Dette er usant, sier Arbeiderpartiets sosialpolitiske talsmann Bjarne Håkon Hanssen.
Arbeiderpartiet stemte for samtlige av regjeringens forslag i fattigdomsplanen og fremmet i tillegg over 20 andre forslag for å få en reell tiltaksplan mot fattigdom. Forslagene dreide seg blant annet om å forbedre situasjonen på arbeidsmarkedet, boligmarkedet, integrering, og på sosial- og trygdeområdene.
- Når Regjeringen skryter av å være den første regjering som legger fram en handlingsplan mot fattigdom, ser de bort fra det historiske faktum at Arbeiderpartiets politikk siden krigen har vært en stor og helhetlig "handlingsplan" for å bekjempe fattigdom og utjevne forskjeller! Også Stoltenberg-regjeringen la fram en handlingsplan for "Sosial og økonomisk trygghet" i langtidsprogrammet 2002 - 2005. Vi brukte ikke begrepet "fattigdomsplan", men snakket om utjevning av forskjeller og sosial og økonomisk trygghet. Dagens regjering er ikke opptatt av utjevning. De driver med veldedighet for de aller fattigste, mens de deler ut mer i form av skattelettelser til dem som har mest fra før, sier Hanssen.
- Det vi er helt uenige med regjeringen i, er måten de finansierer fattigdomsplanen på. De tar fra de nest fattigste for å gi til de aller fattigste. Det er de arbeidsledige og uføretrygdede som betaler, og ikke de rikeste, som får store skattelettelser.
Arbeiderpartiets forslag i tillegg til regjeringens handlingsplan mot fattigdom:
A. Forslag fra Arbeiderpartiet som det ikke ble flertall for:
Forslag 1
Stortinget ber Regjeringen for å kvalifisere flest mulig av de som står utenfor arbeidslivet til arbeid, om å øke kapasiteten på gode, kortvarige yrkesretta kurs i takt med økningen i antall arbeidsløse.
Forslag 2
Stortinget ber Regjeringen i statsbudsjettet for 2004 sørge for nødvendige virkemidler for gjennomføring og finansiering av obligatorisk norskopplæring og introduksjonsprogram for nyankomne innvandrere og forenkling av godkjenningsordninger for studiekompetanse og fagutdanninger fra utlandet.
Forslag 3
Stortinget ber Regjeringen vurdere tiltak og økonomisk støtte for bedring av norskopplæringen og oppfølgingen av barn og ungdom med innvandrerbakgrunn i grunnskolen med det mål at flere fullfører videregående opplæring, og at flest mulig elever går over fra « norsk som andrespråk » til ordinær norskundervisning.
Forslag 4
Stortinget ber Regjeringen i statsbudsjettet for 2004 sørge for å øke det totale antallet tiltaksplasser for å sikre kvalifisering av personer med minoritetsbakgrunn og legge særlig vekt på tiltak for kvalifisering av kvinner.
Forslag 5
Stortinget ber Regjeringen om å øke det totale antall arbeidsmarkedstiltak i statsbudsjettet for 2004 for å sikre forsterket ivaretaking av langtids sosialhjelpsmottakere.
Forslag 6
Stortinget ber Regjeringen sikre videreføring og utvidelse av forsøk med helhetlig kommunalt ansvar for langtids sosialhjelpsmottakere inntil eventuell oppfølging av tiltak for samordning av Aetat, trygdeetaten og sosialtjenesten er gjennomført.
Forslag 7
Stortinget ber Regjeringen foreta en vurdering i tilknytning til statsbudsjettet for 2004 om det er behov for å øke antall arbeidsmarkedstiltak ytterligere for å sikre tilstrekkelig kapasitet til særskilt innsats for å tilby og følge opp tiltak for ungdom under 25 år.
Forslag 8
Stortinget ber Regjeringen øke Husbankens tilskudd til bygging av utleieboliger og lavinnskuddsboliger og stimulering av slik bygging med faste statlige tilskudd.
Forslag 9
Stortinget ber Regjeringen styrke bostøtten for barnefamilier ved å øke inntektsgrensen ytterligere ut over dagens nivå i statsbudsjettet for 2004.
Forslag 10
Stortinget ber Regjeringen sørge for at bostøtteordningens sjablon for lys og varme utvides til å omfatte alle bostøttemottakere, som varig ordning, fra 2. tertial 2003.
Forslag 11
Stortinget ber Regjeringa i forbindelse med statsbudsjettet for 2004 øke innsatsen til bygging av rimelige utleieboliger for flyktninger, bostedsløse og andre vanskeligstilte på boligmarkedet.
Forslag 12
Stortinget ber Regjeringen legge fram en opptrappingsplan for VTA-plasser og en redegjørelse for hvordan arbeidsmarkedstiltakene virker for de mest utsatte gruppene på arbeidsmarkedet i forbindelse med statsbudsjettet for 2004.
Følgende forslag fikk støtte fra Ap, FrP, SV, Sp og ble vedtatt (NB: Mot regjeringens stemmer):
Forslag 1
Stortinget ber Regjeringen styrke sosialtjenestens koordinerende rolle og ber om en vurdering av om sosialtjenesteloven bør få en ny bestemmelse om hjelp til helhetlig individuell plan for helse-, sosial- og barneverntjenester.
Forslag 2
Stortinget ber Regjeringen vurdere nivået på trygde- og sosialhjelpsytelsene og muligheten til å vektlegge økte ytelser ved deltaking i kvalifiseringsarbeid, utdanning eller meningsfull samfunnsaktivitet.
Forslag 3
Stortinget ber Regjeringen redusere bruken av egenandeler på nødvendige helse- og omsorgstjenester, bl.a gjennom en utvidelse av ordningen med egenandelstak 2.
Forslag 4
Stortinget ber Regjeringen i løpet av 2004 vurdere å endre folketrygdens regler om stønad til barnetilsyn til enslig mor eller far slik at også uføre aleneforsørgere som på grunn av sin uførhet må overlate nødvendig tilsyn med barn til andre, også omfattes av dette regelverket.
Forslag 5
Stortinget ber Regjeringen vurdere omfang og utforming av arbeidsmarkedstiltak for mennesker med psykiske lidelser og øke antall tiltak for yrkeshemmede i statsbudsjettet for 2004
Forslag 6
Stortinget ber Regjeringen utrede hvordan Husbankens ordninger kan omfatte et boligprogram for rusmiddelmisbrukere, og om det kan utvikles en støtteordning for kommuner og frivillige organisasjoner til delvis dekning av kostnadene ved boligsosial oppfølging i løpet av 2004.
Følgende forslag fikk støtte fra Ap, H, SV, KrF, Sp og ble vedtatt:
Forslag 1
Stortinget ber Regjeringen på bakgrunn av evalueringen av reformen for enslige forsørgere vurdere behov for endringer i regelverk og stønadsformer innen budsjettfremlegg for 2004 og eventuelt fremme forslag, slik at flere kan nå målsettingen om selvforsørgelse og kvalifisering.
Forslag 2
Stortinget ber Regjeringen fremme forslag om ny stønadsordning for pensjonister med kort botid i Norge i løpet av 2003.
Følgende forslag fikk støtte fra hele komiteen og ble vedtatt:
Forslag 1
Stortinget ber Regjeringen utrede muligheter for å bedre tannhelsetilbudet for utsatte grupper.
Forslag 2
Stortinget ber Regjeringen vurdere om andelen av psykiatrimidlene til kommunene til barn og unge skal være høyere enn dagens 20 prosent.
