
1.mai 1995
Stortingsrepresentant Are Næss (KrF, Hordaland):
Kristelig Folkeparti har ikke endret abortsyn
-KrF er ikke på gli i abortsaken slik enkelte har fremstilt det. Primært står vi fast i vår prinsipielle holdning. Bare i de situasjonene hvor morens liv er i fare, ved incest eller voldtekt, bør abort tillates. Så lenge KrF ikke får gjennomslag for dette, må vi imidlertid være villige til å inngå kompromiss inntil vi får lovfestet fosterets rett til liv. Dette sa stortingsrepresentant Are Næss på vårfest i Osterøy KrF 1.mai.
Næss viste videre til KrFs forslag om obligatorisk rådgivning for abortsøkende.
-Dette er ikke noe nytt initiativ fra KrF, og betyr altså ikke at vi har gått bort fra vårt primære standpunkt; retten til liv fra unnfangelsen til en naturlig død. Bare Kristelig Folkeparti av de politiske partiene går samlet inn for dette overordnede synet på retten til liv, poengterte han.
Næss kom med sterke angrep på utredningen "Bruk av celler og vev fra aborterte fostre".
-Når blant annet mange i Kvinnefronten - som er tilhengere av selvbestemt abort - er skeptiske til bruk av fostervev i forskning og behandling av sykdom, er det ubegripelig at en arbeidsgruppe med medisinske eksperter ikke evner å se disse problemene, sa Næss. Han hevdet at bruk av celler og vev fra fostre ville kunne bidra til å legitimere abort, og kritiserte utvalget for ikke å ta opp de etiske problemene i denne forbindelse.
