
Dato: 13.05.2005
Siv Jensen om revidert nasjonalbudsjett
- Regjeringen bryter budsjettavtalen
- Det er leit å konstatere at Regjeringen i revidert nasjonalbudsjett har brutt budsjettavtalen mellom regjeringspartiene og FrP. Det sier nestformann i FrP, Siv Jensen.
Jensen viser konkret til at Regjeringen nå har foreslått å kutte 600 millioner kroner i forsvarsbudsjettet for 2005, hvilket er et klart brudd på den budsjettavtalen som regjeringspartiene og FrP inngikk i fjor høst.
- Det er med andre ord leit å konstatere at regjeringen med dette viser at de ikke holder ord når de inngår avtaler med FrP, sier hun, og legger til: - Dette er altså svaret fra regjeringspartiene på FrPs konstruktive og positive tilnærming til regjeringspartiene den senere tid.
Puslete helsesatsing
Jensen sier samtidig at Regjeringen med sin puslete helsesatsing i revidert "- verken har forstått hvilke utfordringer landets sykehus står ovenfor eller har tatt på alvor de føringer som lå i den opprinnelige budsjettavtalen hva gjelder sykehusenes økonomi".
- Våre formuleringer på dette området i selve budsjettavtalen var jo helt avgjørende for at vi til sist, som en subsidiær løsning, valgte å inngå i et budsjettforlik med Regjeringen, sier Jensen.
-For øvrig må jeg si at vi i FrP ser på det med en viss undring at selv om det nå antas at landets inntekter som følge av vår oljevirksomhet vil øke med ca 60 milliarder kroner mer enn det som lå til grunn ved behandlingen av statsbudsjettet i fjor høst så ønsker ikke Regjeringen å bruke en eneste krone av disse økte inntektene til å løse de mange uløste oppgavene i vårt samfunn. Dette er leit, avslutter Jensen.
