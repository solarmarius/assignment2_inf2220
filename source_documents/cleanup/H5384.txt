
28.11.2001
Stortingsrepresentant Øyvind Korsberg, FrP
Få sellafieldutslippene til domstolene!
- En vesentlig del av forurensingen i Norge skyldes utslipp fra andre land. Sellafieldutslippene av Technetium 99 er av de mest skremmende miljøfarene vi nå står overfor i Norge. Fremskrittspartiet vil kreve at Norge i internasjonale fora må arbeide for avtaler som registrerer og begrenser slik forurensing, sier FrPs miljøpolitiske talsmann Øyvind Korsberg.
- Våre havområder utsettes for forurensing fra Sellafield som direkte kan ramme eksport av fisk og sjømat - noe som vil ha store økonomiske konsekvenser for Norge. Norge må kreve at utslippene av dette meget miljøødeleggende stoffet stanses.
FrP vil derfor foreslå i Stortinget at det bør opprettes en egen internasjonal særdomstol for miljøsaker som er underlagt Den internasjonale domstolen i Haag, avslutter Korsberg.
