
Lørdag 10. oktober 1992
KrFK-leder Aud-Inger Aure om forslaget til statsbudjett:
RETT OPP BUDSJETTPROFILEN!
Forslaget til statsbudsjett er på flere områder en tafatt foreskrivning av feil medisin. Profilen i budsjettet må rettes opp. Det sa lederen i Kristelig Folkepartis Kvinner, Aud-Inger Aure, da organisasjonen åpnet sitt landsstyremøte i Oslo lørdag.
Aud-Inger Aure var kritisk til en rekke sider ved budsjettet. Hun mente at fordeling av godene mellom ute- og hjemmearbeidende fødende skulle vært annerledes, og var skuffet over at barnetrygden ikke er foreslått økt. Når det gjaldt reduksjonen av subsidiene til melk, sa hun seg villig til å "betale hva dette utmerkede produkt egentlig koster", men la til at barnefamiliene må få kompensert for økte utgifter. Det skjer best gjennom barnetrygda, slo hun fast.
-KrFK er selvfølgelig helt imot en nedsettelse av avgiftene på brennevin. Andre hensyn kan ikke overskygge de alkoholpolitiske begrunnelser som ligger bak det norske avgiftsnivået. Problemet med handelslekkasje, smugling og hjemmebrenning er alvorlig nok, men rettferdiggjør ikke å sette prisen ned. Det lengste partiet bør strekke seg etter mitt syn, er å fryse avgiftene på dagens nivå og dermed ikke øke avstanden i pris til de øvrige nordiske land, sa Aud-Inger Aure.
-En profil som senker kosmetikkavgift og brennevinsavgifter og samtidig kutter norsk utviklingshjelp med betydelige beløp, vil jeg karakterisere som rett og slett hårreisende. Et Afrika i større nød enn noensinne - og svaret fra Norge er redusert bistand, hva slags solidaritet er det? sprute KrFK-lederen, som mente at selv om tidene er trangere enn før og man må spare på budsjettene, er det helt galt å la de fattigste ta belastningen på våre vegne.
Som medlem av Kleppe-utvalget var det med skuffelse Aud-Inger Aure konstaterer at budsjettet i alt for liten grad gjør noe virkelig løft for å redusere arbeidsledigheten gjennom å gi små og mellomstore bedrifter bedre vilkår. Dette var en dårlig oppfølging av Sysselsettingsutvalgets konklusjon. Hun sa seg også opprørt over forslaget om å øke arbeidsgiverperioden for dekning av sykelønn fra to til fire uker.
-Forslaget om en reduksjon i arbeidsgiveravgiften på 0,7% er ikke i nærheten av å veie opp for dette i bedrifter som er så uheldige å ha folk som blir syke ansatt hos seg. Reduksjonen i arbeidsgiveravgift burde kommet i alle fall, og når det gjelder sykelønnsordningen ville f.eks. en karensdag, redusert sykelønn til 75% den første uken og 90% senere vært tiltak som kunne lettet de byrder arbeidsgiverne allerede har når det gjelder sykelønn. Kombinasjonen av manglende tiltak og forslag som virker motsatt av hva man sier man ønsker å oppnå er det som slår en i øynene, konkluderte Aud-Inger Aure.
