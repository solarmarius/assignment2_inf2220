
14.02.03
Arbeiderpartiet
Tomtefesteloven behandles i Stortinget tirsdag 18. februar
Førstkommende tirsdag behandler Stortinget forslag fra Arbeiderpartiet om en fremskyndet evaluering og endring av tomtefesteloven etter at den nå har virket i ett år.
- Regjeringen gjør ikke nok for å redusere de høye festeavgiftene som flere hundre tusen tomtefestere har fått etter at den nye loven trådte i kraft for ett år siden, sier forslagsstiller Knut Storberget.
Han er fornøyd med at regjeringen nå går inn for at det lages et nytt regelverk, slik at tomtefesterne kan få anledning til å løse inn tomtene.
- Men regjeringen har seg selv å takke for at vi har kommet i denne situasjonen. Nå må regjeringen legge godviljen til å finne løsninger som tomtefesterne kan leve med når det gjelder innløsning. Men Arbeiderpartiet står fremdeles fast på at de høye økningene i festeavgiftene må reduseres, sier Storberget.
Tar opp alkoholrelatert voldskriminalitet
Knut Storberget reiser også en interpellasjon i Stortinget om alkoholforbruk og vold på tirsdag.
- Vi vet at 60 til 70 prosent av voldskriminaliteten her i landet begås i alkoholrus. Vi vet også at alkoholkonsumet i landet øker. Blant annet har vi nå fått rusbrusen inn i dagligvarebutikkene, en brennevinsbasert drikk rettet mot de unge. Derfor er det nå nødvendig å få vite mer om hva regjeringen har tenkt å gjøre for å redusere den alkoholrelaterte kriminaliteten, sier Storberget.
