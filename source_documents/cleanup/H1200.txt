
16. februar 2001
Høyres Stortingsgruppe
Ingvald Godal
KEISERENS NYE KLÆR TIL FORSVARET
Regjeringen har lagt frem sin Langtidsproposisjon for forsvaret. Høyre er enig i at fredsorganisasjonen må effektiviseres kraftig slik at vi får mest mulig effekt ut av bevilgningene. Høyre er også enig i at Norge skal ta sin naturlige del av internasjonale militære operasjoner. Høyre har alltid vært positiv til dette, innenfor rimelighetens rammer. Men den primære oppgaven for vårt forsvar har alltid vært og vil i all overskuelig fremtid bli forsvaret av Norge. Vår viktigste internasjonale oppgave er å bidra til stabilitet i egen del av verden.
Høyre er sterkt uenig i den naive sikkerhetspolitiske vurdering som legges til grunn i proposisjonen. All erfaring tilsier at vår evne til å forutsi dramatiske begivenheter er meget begrenset. Forsvarets primæroppgave er ikke å tilpasse seg en ønsket utvikling, men ved sin styrke å forebygge en uønsket, og å kunne forsvare eget land dersom utviklingen i Europa igjen skulle gjøre det nødvendig. Høyre vil også understreke at et tilstrekkelig sterkt norsk forsvar er en nødvendig forutsetning for at vi i praksis skal kunne påregne alliert støtte i en gitt situasjon.
Høyre vil sterkt advare mot den kraftige nedbyggingen av det norske forsvaret som regjeringen foreslår. Uten MTB-våpnet vil vi eksempelvis hverken være istand til å forsvare vår langstrakte kyst eller å håndtere konflikter/kriser/episoder langs kysten og i våre enorme havområder med sine store rikdommer, uavklarte grenser og ansvarsforhold og miljøproblemer. Kriser som det ofte vil være nødvendig at vi makter å håndtere på egen hånd uten å måtte påkalle alliert hjelp bl.a. fordi dette vil kunne virke eskalerende. Vår marine må ha både kvalitet og et tilstrekkelig antall skip. Tilsvarende gjelder for vårt flyvåpen og Heimevernet.
Å redusere hæren til et par brigader er også helt forkastelig sett i forhold til landets utstrekning og plassering i den strategiske geografi.
Det er fort gjort å rasere vårt forsvar, men det vil ta ti-år å bygge det opp igjen.
Høyre understreker den store betydningen folkeforsvaret, herunder verneplikten, representerer både for den enkelte og for samfunnet. Regjeringens forslag innebærer i realiteten at dette ganske snart vil kunne visne bort og erstattes av yrkessoldater.
Høyre vil nå formulere et konkret forslag til det forsvaret landet trenger og foreslå tilsvarende bevilgninger. Hensynet til allierte forhåndslagere o.l. vil her veie tungt. Høyre håper at et flertall på Stortinget vil bidra til dette slik at vi unngår den av Regjeringen foreslåtte rasering av det norske forsvaret.
Forsvarsbevilgningene må åpenbart økes, noe Høyre lenge har gått inn for. Dette kan gjøres uten å påvirke temperaturen i norsk økonomi ved å avstå fra gjenkjøp når man anskaffer materiell i utlandet.
Høyre håper at oppmerksomheten nå primært rettes mot å gi Norge det forsvaret landet trenger og at lokaliseringsspørsmålene kommer i annen rekke.
Endelig vil Høyre påpeke at det lenge har vært akseptert, også av det store flertallet i Stortinget, at Europa, herunder Norge, nå må ta en større andel av det nordatlantiske fellesforsvaret. Det er da helt uakseptabelt at Norge, av alle, nå skal dytte enda mer av dette over på amerikanerne, slik Regjeringen i realiteten går inn for.
