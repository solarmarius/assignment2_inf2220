
24.06.03
KrFU
KrFUs Landsmøte: Opprett Agenda 21-fond!
Det må ansettes miljøvernleder i alle kommuner. Regjeringen må opprette et Agenda 21 fond som kan bidra til delfinansiering av slike stillinger, uttaler Kristelig Folkepartis Ungdom, samlet til landsmøte 20.-22. juni i Stavanger.
I høst legges handlingsplanen Nasjonal Agenda 21 (NA21) fram. NA 21 må føre til at det blir lettere å følge opp LA21. Kampen mot klimaproblemer og annen forurensning får konsekvenser i våre kommuner. Det er helt avgjørende for miljøet at utviklingen i lokalsamfunnene våre planlegges slik at vi ikke sløser med ressurser, dyrket mark og annen verdifull natur og kulturlandskap. KrFU ser behovet for at det ansettes miljøvernledere som kan følge opp dette. Hovedmålet skal være å legge bærekraftig utvikling til grunn som tar for seg økologiske, sosiale og økonomiske faktorer.
I 1997 var det miljøvernledere i nesten 90% av kommunene. I dag er det bare i underkant av 20 % av kommunene som har ansatt en egen miljøverneleder. KrFU mener det er nødvendig at norske kommuner har mulighet til ansette en person som kan jobbe med miljøutfordringer. Et Agenda 21 fond ville kunne sikre en delfinansiering av slike stillinger. I tillegg må det selvsagt også være mulig å søke om midler til en rekke andre tiltak som bidrar til bærekraftig utvikling.
Norske kommuner trenger miljøvernledere derfor må regjeringen opprette et Agenda 21 fond, uttaler Kristelig Folkepartis Ungdom.
