
26. mai 2000
Fra stortingsrepresentant Ivar Østberg
Dramatiske og uakseptable kutt i eldreomsorgsplanene i Troms
Stortingsrepresentant Ivar Østberg, KrF, reagerer kraftig i forbindelse med kuttplanene som fylkesmannen i Troms har fått i brev fra Sosialdepartementet datert 19. mai. Av brevet fremgår det at det i Troms er planlagt 1 791 sykehjemsplasser/omsorgsboligplasser. Troms får tildelt en ramme på 785 plasser, og det er allerede gitt tilsagn til 485 enheter. Det betyr at det kun er 300 plasser å fordele i hele fylket i resten av planperioden. Vi ser at Troms er det fylket som i prosent får største kutt i sine planer.
For det første gir dette et dårligere tilbud enn det kommunene har planlagt i Troms, sier Østberg.
For det andre kan det tyde på bortkastede midler for store summer i planarbeidet. Det blir helt absurd når Husbanken i brev i slutten av februar opplyste kommunene om at planfristen var satt til 30. juni 2001.
For det tredje har vi få omsorgsboliger og lite utbygd hjemmetjeneste i Troms. De små rammene fører til manglende fleksibilitet i tilbudet til eldre i Troms.
For det fjerde må vi regne med at Tromsø og Harstad blir hardt rammet, da de begge stod foran en kraftig sykehjemsutbygging.
For det femte har vi kun utbygget skjermede avdelinger for 8 % av de aldersdemente. 70% av de som ligger i somatiske sykehjem tilhører denne gruppen. Planene om å forbedre tilbudet til disse pasientene står nå i fare.
For det sjette, eldreomsorgen i Troms er preget av til dels gamle sykehjem som burde renoveres og få omsorgsboliger. Vi får nå liten mulighet til å gjøre noe med dette forholdet.
Jeg vil ta opp situasjonen på det førstkommende gruppemøtet i eget parti, og har allerede varslet sentrale politikere i Stortinget om at denne situasjonen ikke kan aksepteres. Hvordan Arbeiderparti-regjeringen kan beskrive situasjonen som tilfredsstillende, og at vi har nådd målene for eldresatsingen og at den kan avvikles, er umulig å forstå. Eldrereformen må forlenges, avslutter Ivar Østberg.
