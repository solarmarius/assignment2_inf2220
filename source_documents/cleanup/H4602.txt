
15. desember 1999
Grete Knudsen
- Utdanningsmuligheter må være målet for utdanningspolitikken
Pressemelding fra Grete Knudsen, leder i Stortingets kirke-, utdannings- og forskningskomite, etter debatten om innstilling fra komiteen om bevilgninger på statsbudsjettet for 2000 vedkommende Kirke-, utdannings- og forskningsdepartementet, Nærings- og handelsdepartementet, Fiskeridepartementet og Landbruksdepartementet ( Budsjettinnst. S. nr. 12 (1999-2000), jf. St. prp. nr. 1 (1999-2000), St. prp. nr. 1. Tillegg nr. 6 (1999-2000) og St. prp. nr. 1. Tillegg nr. 12 (1999-2000) kap. 4020 og 4021), onsdag 15. desember 1999.
- Utdanning, kunnskap og erfaring vil i framtiden være den enkeltes viktigste konkurransefortrinn på arbeidsmarkedet. Uten utdanning er det større risiko for å stå svakt i kunnskapssamfunnet. Med utdanning følger også bedre forutsetninger for et rikere liv og større livskvalitet. Derfor må utdanningspolitikken gjennomsyres av en genuin vilje til å gi utdanningsmuligheter til så mange som mulig.
Det sa Grete Knudsen i debatten om kirke-, utdannings- og forskningskomiteens budsjett.
Selv om Knudsen ikke fant noen stor grunn til å skryte av utdanningsbudsjettet etter forliket, så mente hun at det tross alt er et skritt i riktig retning. Dette fordi kommunenes inntekter ble styrket etter forliket.
- Mange kommuner har i dag store problemer. Flere har et mindre befolkningsgrunnlag enn tidligere, som igjen leder til mindre skatteinntekter. Da er det viktig at det gjennomføres konsekvensanalyser over hvilke følger dette får for virksomheter som skal gjelde for alle, uavhengig av hvor man er bosatt. Tendensen i dag til at grendeskoler legges ned i rekordfart og at private skoler etableres i stedet, viser med all tydelighet at noe er feil, sa Knudsen, som mente at Regjeringen her var altfor passiv.
Knudsen understreket viktigheten av å tilføre flere lærerressurser inn i klassene. Det er et arbeid som Ap vil prioritere framover, for å gjøre hverdagen bedre for lærere og elever.
- Dette vil gjøre det mulig med en enda mer fleksibel og individualisert opplæring. Ikke minst skal både funksjonshemmede og flerkulturelle grupper ha sin rettmessige opplæring utfra egne premisser i det samme skolefellesskapet. Da er det viktig å tilføre den arbeidskraft og den hjelp som skal til for at prinsippet om tilpasset opplæring skal sikres. Undervisningstilbudet må legges opp slik at det reelt sett blir like muligheter for kunnskap og personlig utvikling, sa Knudsen.
Knudsen minnet også om at et av hovedproblemene i ekspansjonen av utdanningssamfunnet har vært retten til høyere utdanning.
- Valget til et ungt menneske i 15-årsalderen mellom yrkesfaglig og allmennfaglig utdanning har lagt føringer for retten til å ta høyere utdanning. Adgangen for elever med yrkesfaglig studiebakgrunn har vært stengt. Nå har etter- og videreutdanningsreformen igjen satt disse spørsmålene på dagsorden, og vi har heldigvis passert en rekke hindringer. Stortinget vedtok i januar at det skal utvikles et system som gir voksne rett til å dokumentere sin realkompetanse. Det taler også til regjeringens fordel at de har bebudet en proposisjon om å gi alle voksne den samme juridiske rett som 16-19-åringer til videregående opplæring, sa Grete Knudsen.
