
Dato: 1. juli 2005
Stortingsrepresentant Arne Sortevik (FrP), Fraksjonsleder Kirke-, Utdannings- og Forskningskomiteen
FrP raser mot Utdanningsdirektoratet!
- Det er helt bak mål at godkjente videregående friskoler blir avskåret med et svært begrenset antall elevplasser, sier FrPs skolepolitiske talsmann, Arne Sortevik. - Friskoleloven ble vedtatt for å sikre elevenes valgfrihet og ikke for å beskytte landets fylkeskommuner, utdyper han.
- Når Utdanningsdirektoratet gir godkjenning til at John Bauergymnaset får starte opp i Trondheim og Bergen, men med et svært begrenset antall elever, er dette som å gi med den ene hånden og ta tilbake med den andre. Taket på antall elever begrunnes i at det vil gi negative konsekvenser for fylkeskommunen. At fylkeskommunen skal levere anbefalinger er som om Rimi skal være høringspart for om Kiwi skal få lov å etablere seg i nærområdet. De negative konklusjonene er gitt på forhånd, sier Sortevik.
- Jeg utfordrer utdanningsministeren til å komme på banen og sørge for at elevenes valgfrihet blir ivaretatt på en forsvarlig måte. Dette klarer tydeligvis ikke Utdanningsdirektoratet, som med sin tildelingspraksis torpederer valgfriheten for et stort antall elever som ikke får mulighet til å gå på den skolen de har søkt på. Det grenser til parodi når man for enkelte linjer gir godkjenning for så lavt som inntil tre elever på trinnet, sier en oppgitt Sortevik.
- FrP er grunnleggende uenig i den fortolkningen som er gitt av departementet og lagt til grunn av direktoratet når det gjelder begrensningen i elevplasser via et kvotesystem. Formålet med friskoleloven var å sørge for flere friskoleplasser, slik at valgfriheten kommer flest mulig elever til gode. Det gjør meg derfor både trist og forbannet når godkjenningsmyndighetene opptrer stikk i strid med lovens intensjoner, avslutter Sortevik.
