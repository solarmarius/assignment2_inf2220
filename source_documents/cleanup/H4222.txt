
fredag 22. august 1997 10:31:27
Gunnar Kvassheim, nestleder Venstre (sendt Dagbladet og stod på trykk tidligere i uka)
Sentrumsvri kan stoppe gasskraftverk
Dersom Arbeiderpartiet kaster kortene etter valget er en sentrumsregjering det mest nærliggende alternativet. En slik ny regjering vil arbeide med sikte på å få satt en stopper for de to planlagte gasskraftverkene. Det finnes rimeligere og mer miljøvennlige måter å skaffe til veie ny energi på. Slike framtidsrettede løsninger er vi i Venstre opptatt av å ta i bruk.
SV-leder Kristin Halvorsen synes å mene at en sentrumsregjering vil være sjanseløs i gasskraftsaken så lenge Arbeiderpartiet, Høyre og Fremskrittspartiet har flertall på Stortinget. Jeg deler ikke denne pessimismen. Tvert i mot tror jeg at det i Arbeiderpartiet er krefter som ønsker at partiet skal bli fristilt slik at man kan se på gasskraftverkutbygging på ny. Derfor er det langt fra sikkert at Arbeiderpartiet etter et valgnederlag vil ta en miljøkonfrontasjon med en sentrumsregjering. Jeg er overbevist om at miljøpolitikk over tid er et av de feltene hvor Arbeiderpartiet gradvis vil fornye seg dersom partiet havner i opposisjon. Tidligere AUF-leder Trond Giske har sagt at AUF og partiledelsen ikke er i samme verden i miljøpolitikken. Slik kan det neppe fortsette.
For Venstre er miljøspørsmål prioritert i valgkampen,. Det er blant annet derfor vi ønsker et regjeringsskifte. Dersom vi skal gå fra ord til handling i miljøpolitikken må Ap får avløsning.
Skal vi lykkes er det viktig at miljøspørsmål blir sentrale i valgkampen. Venstre håper derfor andre partier tar vår utfordring og avklarer hva de mener om Grønn skattekommisjon sin innstilling. Den bygger på en politikk Venstre har slåss for i flere år. Ved å gjøre det mer lønnsomt å arbeide og mindre lønnsomt å forurense og sløse kan vi få doble gevinster. Et godt Venstre-valg vil være et viktig element i den miljøpolitiske snuoperasjonen Norge trenger.
