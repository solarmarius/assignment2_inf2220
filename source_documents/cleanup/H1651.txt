
Dato: 30. mai 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
AP OG HØYRE SIER JA TIL LOVFESTET RETT TIL BARNEHAGEPLASS  MENS AP SIER NEI TIL RETT TIL HELSE- OG OMSORGSTJENESTER!
Arbeiderpartiet og Høyre vil gå inn for en lovfestet rett til barnehageplass for alle småbarn. Det kan være vanskelig å forstå at noen skal ha lovfestede rettigheter til tjenester og ytelser som ikke er nødvendige, mens man ikke har noen rett til livsnødvendige ytelser som helsehjelp og eldreomsorg.
- Jeg finner det svært vanskelig å forstå at Arbeiderpartiet og Høyre tydeligvis mener at barnehageplass er så viktige for samfunnet at retten til barnehageplass må lovfestes. Det burde være enkelt for Ap-regjeringen å sørge for nok barnehageplasser uten å innføre et nytt lovpålegg overfor kommunene. FrP har fremmet forslag om at syke mennesker og gamle, pleietrengende skal ha en lovfestet rett til helse- og omsorgstjenester. Dette avviser Ap'ene. Jeg håper at velgerne merker seg Aps prioriteringer når det gjelder synet på hvem som har mest behov for hjelp i vårt samfunn, sier John I. Alvheim, FrPs helsepolitiske talsmann.
- Jeg går ut fra at dette utspillet er neste skritt på veien mot obligatorisk barnehage for alle barn og en sterk overføring av innflytelse over barna fra foreldrene til offentlig ansatt barnehagepersonell. Foreldrenes rett og plikt til å sørge for sine barns oppvekst, utvikling og fremtid blir overført til det offentlige og valgmuligheter og individuell omsorg blir en saga blott, sier Alvheim som er forbauset over at Høyre støtter et slikt forslag.
- Jeg må bare konstatere at Ap ikke har vilje til å hjelpe syke og gamle men isteden satser på unge, friske mennesker som kan og bør ta vare på seg selv og sørge for å organisere sin familie etter egne behov og økonomi, sier Alvheim som synes det er trist at AP'ene nå igjen bekrefter sin vilje til kun å satse på unge friske arbeidsføre mennesker som burde være i stand til å klare seg selv.
