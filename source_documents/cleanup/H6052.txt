
27.06.2002
Leirin er førebels redda
Bondevik-regjeringas politikk fører til dramatisk nedbygging av distrikts- og næringspolitiske verkemidler som SND og kommunale næringsford. Statleg politikk burde heller sjølvsagt vore å hjelpe desse regionane opp og fram, i staden for det motsette, skriv stortingsrepresentant for Oppland Arbeiderparti, Torstein Rudihagen. Forslaget om å leggje ned regionale flyruter er med å forsterke inntrykket av at ein ønskjer å svekke distriktskommunane.
Mange regionar og distrikt har store utfordringar i å skape ny næringsutvikling, i å halde på offentlege og private tilbod og redusere nedgangen i folketalet. Bondevik-regjeringas politikk med dramatisk nedbygging av distrikts-og næringspolitiske verkemidlar som SND og kommunale næringsfond, ingen vilje til å avhjelpe den prekære økonomiske situasjonen for kommunane og med forslaget om å leggje ned regionale flyruter forsterkar denne utfordringa.
Statleg politikk burde heller sjølvsagt vore å hjelpe desse regionane opp og fram, i staden for det motsette.
Gode kommunikasjonar er avgjerande rammevilkår for næringsutvikling og bosetting. Derfor var forslaget om å avslutte statleg kjøp av flyruter på Fagernes, Narvik og Vardø ille for dei regionane som her blir påverka.
Regjeringa bruker som ei grunngjeving at det har skjedd ein utvikling av vegsystem og andre transportmiddel som endrar behovet for flyrutene. Når det gjeld Fagernes og Valdresregionen, må eg spørja kva dette er ? Regionen er i ei kommunikasjonsmesig bakevje, der det er enormt viktig å halde oppe flyruta. Regionen seier da også sjølv at vidareføring av flyruta er den einskildsaka som vil ha størst verknad for næringsutvikling og bosetting i regionen framover. Distriktet har da også satsa ca. 70-80 mill kr. i tillit til at Staten tok sitt ansvar for kortbanedelen og ruteopplegget i tråd med det som tidligare Luftfartsplanar og stortingshandsamingar har lagt opp til.Kombinasjonen rute-og chartertrafikk har i 1990-åra generert ein årleg næringsøkonomisk gevinst på ca. 120. mill. kr. og ein stor sysselesettingseffekt.
Når Regjeringa og regjeringspartia vil leggje ned flyruta med henvisning til liten trafikk og for store subsidier, blir dette direkte usakleg når det kun brukast tala for 2000 som grunnlag. År 2000 er bunnåret for både rute-og chartertrafikk. Rutetrafikken fordi reisetida ikkje på nokon måte var tilpassa behovet og det var brot og opphald i tilbodet. Chartertrafikken fordi at charteroperatøren flytta til Oslo i slutten av 1999. Skal ein meine noko om dette, må ein sjå på trafikktalet over fleire år som gjev eit årleg snitt på 18000 med rute-og charterfly. Ser ein i tilegg på trafikkgrunnlaget og potensialet, er det svært stort med tanke på ein meir lønsam drift. Ikkje minst har det vore og er ein enorm satsing i reiselivsnæringa som gjer dette. Det er ikkje trafikkgrunnlaget, men det ustabile og kvalitativt dårlege rutetilbodet som har vore årsaken til trafikknedgangen. Frå 01.04 i år kom eit nytt selskap i gang, og nå ser vi eit stigande trafikktal.
I proposisjonen om dei regionale flyplassane seiest det at Luftfartsverket vil oppretthalde drifta på Fagernes lufthavn, Leirin slik at chartertrafikken kan vidareførast. Det hørest vel og bra ut, men problemet er at rutetrafikken er sjølve fundamentet både for drifta og charterftrafikken. Utan rutetilbod svekkast også chartertrafikken.
For at flyrutene på Fagernes skal få dokumentere sin eksistensberettigelse, trengs eit godt og forutsigbart rutetilbod over minimum 3 år. Og da burde departementet vurdere ein tilknytning mellom Fagernes lufthavn og flyplassane på Vestlandet. Her går 15 fly over Valdres-området kvar veg dagleg. Om eit fly kunne mellomlandet på Leirin morgon og kveld, måtte det vera ei god løysing. Det ville gje nye mogelegheiter for reiselivsnæringa, auke trafikkpotensialet svært mykje og ikkje minst gje store samfunnsøkonomiske gevinstar. Dette er ei løysing som Valdres-regionen har peikt på og når samferdselsministeren har uttrykt i denne prossessen at ho ville vera lydhør over alle innspel få lokalt hald for å utvikle eit rutetilbod som tener befolkninga, så må ein føresette at dette blir fulgt opp.
Arbeiderpartiet har kjempa for flyruta på Leirin gjennom mange "slag" i mange år. Det har vi gjort denne gongen også. Eg er glad for at Frp til sist fall ned på rette sida slik at det vart fleirtal for å vidareføre desse flyrutene og få ein grundig gjennomgang der ein ser flyrutene i samband med det øvrige transporttilbodet ved neste rullering av Nasjonal transportplan.
