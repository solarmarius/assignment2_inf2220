
06.02.03
Per-Kristian Foss, (H)
Skauge-utvalgets forslag overlevert
Skatteutvalgets leder, Arne Skauge, presenterte i dag utvalgets forslag for finansminister Per-Kristian Foss.
Utvalget foreslår at 10 milliarder kroner i skattelette blant annet bør brukes til lavere skatt på arbeidsinntekter og halvering av formueskatten. Samtidig foreslår utvalget økt skatt på bolig og eiendom. Det foreslås også å erstatte delingsmodellen med en utbytteskatt med skjerming.
Utvalget har hatt som mandat å vurdere mål og prinsipper for skattesystemet, og behovet for endringer. Utvalget ble bedt om å se på mulighetene for å redusere satsforskjellen mellom arbeidsinntekter og kapitalinntekter, og om det er mulig å oppheve delingsmodellen helt eller delvis. Videre har utvalget vurdert om skattesystemet er godt nok tilpasset den økende internasjonaliseringen, hvor skattegrunnlagene er mer mobile over landegrensene. Utvalget er også bedt om å vurdere formuesskattens rolle i skattesystemet.
Utvalget har hatt to alternative rammer for sitt arbeid: En provenynøytral modell og en modell der det gis 8 -10 milliarder kroner i netto skattelette. Utvalgets hovedforslag er innenfor rammen av 10 milliarder kroner i skattelette.
Noen av hovedpunktene i forslaget er:
Skattesatsen på alminnelig inntekt (inkludert selskapsoverskudd) holdes fast på 28 prosent.
Formuesskatten foreslås avviklet på lang sikt og halvert på kort sikt, mens beskatning av bolig og eiendom økes.
Lavere skatt på arbeidsinntekter, blant annet ved å redusere toppskatten og fjerne den ekstra arbeidsgiveravgiften på høye lønnsinntekter.
Aksjeinntekter (utbytte og gevinster) utover risikofri avkastning beskattes som alminnelig inntekt.
Delingsmodellen for aktive eiere i aksjeselskaper foreslås opphevet.
Lavere skatt for de med lave lønnsinntekter, og enklere pensjonistbeskatning. Disse endringene gir en samlet skattelette på 6,2 milliarder kroner.
Jeg vil nå vurdere helheten i utvalgets forslag. For å oppnå et stabilt og forutsigbart skattesystem, er det viktig at prinsippene for skattesystemet og eventuelle endringer har bred oppslutning, sier finansminister Per-Kristian Foss.
Regjeringen har gjennomført skattelettelser på til sammen 19 milliarder kroner. Vi vil fortsatt prioritere skatte- og avgiftslettelser. Det vil ligge til grunn når vi vurderer utvalgets forslag. Samtidig vil jeg vise til Sem-erklæringen og hva Regjeringen tidligere har slått fast om nedtrapping av fordelsbeskatningen på bolig, sier finansministeren videre.
Utredningen vil nå bli sendt på 3 måneders høring. På bakgrunn av høringsuttalelsene og departementets gjennomgang av innstillingen, vil Regjeringen legge frem en stortingsmelding om oppfølgingen av Skatteutvalget i høstsesjonen, sier finansministeren.
Skauge-utvalgets rapport gir god støtte til Høyres skattepolitikk på en rekke områder. Utvalget foreslår betydelig reduksjon av satsene i toppskatt sammen med økt innslagspunkt, og å fjerne den ekstra arbeidsgiveravgiften på høye inntekter. Videre mener utvalget at formuesskatten på sikt bør avvikles.
- Det er viktig å få frem hvorfor det er viktig å fjerne formueskatten: den er særnorsk og er en hemsko for investeringer i Norge og for utviklingen av norsk eierskap, sier Per-Kristian Foss.
Utvalget mener at en økning av skattesatsen på alminnelig inntekt fra 28 pst, og dermed økning av selskapsskatten, ikke kan anbefales, fordi det vil være i motsatt retning av den internasjonale trenden. Dette er helt i tråd med Høyres syn om at selskapsskatten må være internasjonalt konkurransedyktig.
Skauge-utvalget mener videre at satsforskjellene på inntekter fra arbeid- og kapital er et av hovedproblemene i dagens skattesystem. Også dette er i tråd med Høyres syn. Utvalget redegjør for flere modeller som kan redusere dette problemet, og anbefaler å innføre skattlegging av avkastning på aksjeinvesteringer utover en "normalavkastning". Utvalgets forslag vil gjøre det mulig å fjerne delingsmodellen for aksjeselskaper.
Forslaget om utbytteskatt er ikke i tråd med Høyres primære syn. Det er imidlertid klart at forslaget om en utbytteskatt med skjerming må sees i sammenheng blant annet med forslagene om redusert marginalskatt og redusert/fjernet formuesskatt. Det er også klart at forslaget til utbytteskatt med skjerming er vesentlig annerledes enn den utbytteskatten som var, og de alternativer som tidligere er drøftet.
Per-Kristian Foss mener at Høyre bør stå på hva man mener er den beste løsningen, samtidig som en diskuterer "nest-best"-løsninger som kan samle flertall på Stortinget. - Spørsmålet vi nå ønsker å bruke høringsrunden til å få drøftet skikkelig er om utvalgets forslag samlet sett er en forbedring i forhold til dagens system, og derfor bør gjennomføres. Herunder blir det en viktig diskusjon om delingsmodell kontra utbytteskatt med skjerming.
Utvalget går videre inn for økt skatt på bolig/eiendom. Det er velkjent at det blant skatteøkonomer er en oppfatning at skatt på bolig og annen fast eiendom er gunstig, blant annet utfra mobilitetshensyn. Det er derfor ikke direkte overraskende at et ekspertutvalg på skatt foreslår dette. - Høyre og Regjeringen har slått klart fast at fordelsskatten på bolig skal fjernes, og står fast på det, sier finansminister Foss.
Utvalget foreslår for øvrig en rekke små og store endringer, blant annet å fjerne en rekke særordninger mv i skattesystemet. - Her vil det være flere forslag man kan være uenig i isolert sett, men dette må veies opp mot at endringene muliggjør ønskelige lettelser i de generelle skattereglene i stedet. I den endelige vurderingen er det viktig å vurdere helheten i endringene som gjøres, utfra hvordan den enkelte samlet sett berøres, om skattesystemet gir bedre incentiver til å arbeide og investere i lønnsom virksomhet og om konkurranseevnen blir bedre, uttaler Foss.
Utvalgets rapport vil nå bli sendt på bred høring. Deretter tar Regjeringen sikte på å legge frem en Stortingsmelding om en skattereform i løpet av høsten.
- De fleste partier vil antagelig finne forslag de støtter fullt ut, og forslag de i utgangspunktet ikke er like begeistret for. Dermed kan utvalgets rapport være et godt grunnlag for et bredt politisk kompromiss om et skattesystem som kan ligge stabilt over tid. Det viktige spørsmålet er om det er mulig å danne flertall for et skattesystem som er bedre enn dagens. Skal vi lykkes med det må alle partier være villige til å legge noen av kjepphestene til side, sier Per-Kristian Foss. Skatteutvalget ble nedsatt i januar 2002. Ekspertutvalget har vært ledet av Arne Skauge, leder for Finansnæringens hovedorganisasjon. I tillegg har det vært nedsatt en referansegruppe med medlemmer fra blant annet arbeids- og næringslivsorganisasjoner. Administrerende direktør i Statistisk sentralbyrå, Svein Longva, har ledet referansegruppen.
