
Dato 12. oktober 2005
Stortingsrepresentant og justispolitisk talsmann i FrP, Jan Arild Ellingsen
- Osman bør ikke sone i Norge
- Den drapsdømte irakeren Osman Omer Osman bør overhodet ikke få sone i Norge. Det mener FrPs justispolitiske talsmann, Jan Arild Ellingsen.
Det er NRK som i dag melder at den drapsdømte irakeren Osman Omer Osman ønsker å sone straffen for drapet på sin norske kone, i Norge.
- Dette er helt uaktuelt. Vedkommende har gjort seg skyldig i et drap i sitt eget hjemland Irak. Det er ingen grunner som taler for at han skal få sone straffen i Norge, mener Ellingsen.
Han minner om at Osman kom til Norge og fikk oppholdstillatelse på et grunnlag som i ettertid har vist seg å kunne bygge på falske premisser. - Det gir han enda færre grunner til å få lov til å sone i Norge.
- Dersom Osman synes det er ubehagelig å sone i et irakisk fengsel er det noe han burde tenkt over før han gjorde seg skyldig i drap.
Jan Arild Ellingsen skjønner godt hvorfor Osman vil sone straffen sin i Norge.
- Det er den enkleste måten for ham å slippe tidlig ut av fengsel. Få land har nemlig en så naiv og snillistisk praksis i forhold til provløslatelser og permisjoner som Norge, mener Ellingsen.
- Det er helt gal retning å gå dersom Osman får sone i Norge. Kriminelle utlendinger bør i langt større grad enn i dag sone i sine hjemland, i stedet for å fylle opp norske fengsler.
Ellingsen mener det også er en fare for at Osman vil gå fritt rundt i gatene dersom han kommer til Norge.
- Vi har lang soningskø i Norge, dømte nordmenn går allerede fritt rundt i samfunnet. Det siste vi trenger er en drapsdømt iraker som går fritt rundt i påvente av ledig fengselskapasitet fordi han selv ikke ønsker å sone i Irak.
