
Tirsdag 20. oktober 1992
Odd Holten (KrF) i trontaledebatten:
".....HÅKKEN SKA' EN GO'BLONKE TE?"
-Stilt overfor de mange utfordringene og de mange "gode saker" i politikken, må en spørre som i Prøysen-visa: "Håkken ska' en go'blonke te?" Det sa stortingsrepresen-tant Odd Holten (KrF, Østfold) under trontaledebatten tirsdag, og beskrev det dilemma han som sitt partis finanspolitiske talsmann står overfor i den kommende budsjettbehandlingen.
Alle partier er enige om at ikke alle kan få mer, men der slutter også enigheten, måtte Odd Holten konstatere, som syntes det var beklagelig at man fra KrFs side igjen må rette søkelyset mot sosiale skjevheter. Han nevnte de økonomiske vilkårene for småbarns-familiene, én-personshusholdningene og diskrimineringen av gifte pensjonister til fordel for samboende.
Odd Holten la ikke skjul på at det var med forundring han hadde registrert at en regjering fra Arbeiderpartiet hadde fått seg til å foreslå en reduksjon av uhjelpen med nærmere 500 millioner, i en tid da vi daglig informeres om utarmingen av den tredje verden, og om omfattende sultkatastrofer.
-Det vil være tragisk om en slik reduksjon skal bli vedtatt i en allianse mellom Arbeiderpartiet, Høyre og Fremskrittspartiet, sa Odd Holten, som la til at det gjorde saken enda verre at pengene man sparer inn på den måten, skal gå til økt forbruk i et land som fra før befinner seg på levestandardens verdenstopp.
-Ser vi ikke den skrikende nøden? Ser vi ikke at ti tusenvis av barn og voksne dør hver eneste dag? Er det egoismen som skal styre norsk fordelingspolitikk, slik at de svake skal betale for de sterke? spurte Odd Holten i trontaledebatten i Stortinget tirsdag.
