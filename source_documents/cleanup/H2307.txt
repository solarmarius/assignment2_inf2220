
Mandag 23. august 1993
KrF med tiltaksplan mot voldskriminaliteten
-Voldsutviklingen kan ikke snus bare ved ved hjelp av straffetiltak i etterkant. Det kriminalforebyggende arbeid er enda viktigere. Når vi vet at nærmere 80 prosent av voldsforbrytelsene utføres under påvirkning av alkohol, er det uforståelig at enkelte som vil stanse voldsbølgen samtidig kjemper for alkoholpolitisk liberalisme. Fremskrittspartiets alkoholpolitikk er å be om mer vold. Med tanke på voldsproblemet er en slik politikk det samme som å helle bensin på bålet, sa partileder Kjell Magne Bondevik, og gikk inn for bl.a. færre skjenkebevillinger og tidliger lukketider for skjenkesteder.
Blant de nye tiltakene KrF lanserer, er et DNA-register over personer som er dømt for alvorlige volds- og sedelighetsforbrytere. Et register med "genetiske fingeravtrykk" kan både forebygge gjentakelser og lette oppklaringen av en del voldtekter, sa Bondevik, som også går inn for en strengere strammeramme for grov spritsmugling.
-Når ulovlig narkotikaomsetning kan straffes med opptil 21 års fengsel, er det urimelig at strafferammen for grov spritsmugling bare er 6 år. Det gir en helt galt bilde av alvoret i denne typen kriminalitet. Kristelig Folkeparti vil skjerpe strafferammen for å motvirke den tiltakende spritsmuglingen og voldsproblemene i dens kjølvann. At en kjent spritsmugler nettopp er myrdet, sier noe om mafiametodene i dette miljøet, sa Kjell Magne Bondevik.
Han la til at Kristelig Folkeparti vil advare mot den fordekte bordellvirksomhet som har dukket opp særlig i Oslo. -Det er fare for smitte-effekt til andre deler av landet hvis det ikke effektivt blir satt en stopper for slik virksomhet, sa han.
