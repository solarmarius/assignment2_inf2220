
2. juni 2000
Stortingsgruppa
Ikke forhandlinger med Sentrum om revidert nasjonalbudsjett
Det blir ikke forhandlinger mellom Arbeiderpartiet og Sentrum om Revidert nasjonalbudsjett. Det ble klart etter samtaler mellom partene i kveld.
- Etter en runde med samtaler, la vi i kveld fram en skisse som vi mente skulle gi et godt grunnlag for forhandlinger om Revidert. Til tross for dette ønsket ikke sentrumspartiene å gå inn i reelle forhandlinger, sier finanskomiteens leder Dag Terje Andersen.
Partene var enige om å holde budsjettbalansen, men uenigheten dreide seg i stor grad om forslagene til kutt som Regjeringen har lagt fram.
- Her får sentrumspartiene en stor utfordring med å finne alternativ inndekning, sier Andersen.
- Budsjettbehandlingen kommer nå til å foregå i komiteen uten forhåndsavtale mellom enkelte partier (såkalt slalåmkjøring), og innstillingen skal være klar fredag om en uke. Dette er den vanlige måten å forhandle om Revidert nasjonalbudsjett på. Det ville vært mer spesielt om vi hadde fått en helhetlig avtale, sier Dag Terje Andersen.
