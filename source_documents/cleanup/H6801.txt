
20.02.03
Stortingsrepresentant Bendiks H. Arnesen (A)
Spørsmål til helseministeren Dagfinn Høybråten:
SOMMERSTENGTE FØDEAVDELINGER STRIDER MOT STORTINGETS FORUTSETNINGER - HVA GJØR HELSEMINISTEREN MED DETTE?
Stortingsrepresentant Bendiks H. Arnesen har registrert at det er en stor frykt både i deler av hans hjemfylke, Troms, og i andre fylker i landet, for at de forskjellige helseforetakene skal gå til det skritt å stenge fødeavdelinger og fødestuer for kortere og lengre perioder i sommer.
- Dette strider imot Stortingets intensjoner og de retningslinjer som ble trukket opp da "Akuttmeldingen" ble vedtatt i Stortinget ei tid tilbake. Vi la opp en langsiktig struktur for fødeavdelingene og når denne blir brutt, blir resultatet at gravide kvinner og deres pårørende føler en stor usikkerhet, sier Bendiks H. Arnesen. Derfor har han stilt følgende spørsmål til helseministeren til onsdagens spørretime i Stortinget:
"Tilbudet til fødende er svært viktige i alle deler av landet. Det er nå kjent at fødeavdelinger planlegges stengt i forholdsvis store deler av kommende sommer.
Dette skjer i deler av landet hvor avstandene er store og hvor alternative tilbud for de fødende ligger geografisk langt unna.
Finner statsråden at slike midlertidige stengninger av fødetilbud er forsvarlig, og i tråd med Stortingets mål om den akuttmedisinske beredskapen?"
