
Stortinget, 5. februar 1999
fra Stortingsrepresentant Øystein Hedstrøm
VIL KOMME TIL BUNNS I RESEPTBETALINGSPRAKSIS!
Det bør snarest avklares om leger i henhold til Normaltariffen har anledning til å ta betalt av pasienter for resept uten konsultasjon, sier stortingsrepresentant Øystein Hedstrøm, som vil ta saken opp med helseminister Dagfinn Høybråten i Stortingets spørretime f.k. onsdag.
- Hvis denne praksis er et brudd på avtalen om prising av helsetjenester, noe jeg tror den er, må dette forhold bringes til opphør snarest mulig. Departementet bør da sende ut et rundskriv til samtlige leger og informere om forholdet, mener Hedstrøm.
- Det er lite trolig at det bare er Sarpsborg-leger som har mottatt honorarer for telefonresept uten konsultasjon. Landets leger skriver ut hundretusener av resepter pr. år. Selv om en enkelt resept dreier seg om et lite pengebeløp, kan det dreie som om millionbeløp som har gått tapt totalt sett for pasientene. Nye datasystemer gjør det mulig å registrere forholdene og åpne for tilbakebetaling. Det kan bli aktuelt å iverksette dette, hvis legen har tatt for mye betalt av pasientene, avslutter Hedstrøm.
Fra representanten Øystein Hedstrøm til helseministeren:
Leger antas ikke å ha anledning til å ta betalt av pasienten for telefonresept når vedkommende henter den selv uten forutgående konsultasjon på legekontoret, men de kan kreve refusjon fra trygdekontoret for tjenesten. I Sarpsborg tar alle kommuneleger og allmennleger med driftsavtale fra 20 til 35 kroner betalt for denne tjenesten. Mener statsråden legene har adgang til å ta betalt av pasienten for resept uten konsultasjon?
