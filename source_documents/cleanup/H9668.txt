
13.10.2005
SV
Feministisk regjeringserklæring!
"Regjeringserklæringa gir eit godt grunnlag for eit meir feministisk Norge", seier Oddrun Remvik, kvinnepolitisk leiar i SV. "For meg som har arbeidd med likestilling ein kvinnealder er det spesielt gledeleg at det skal innførast forsøksprosjekt med 6-timarsdagen og opprettast likelønskommisjon."
I tillegg kjem at turnus og skift skal likestillast, deltidstilsette skal få rett til stillingsutviding og det skal arbeidast for å få fleire kvinner i leiarstillingar.
"Innkorporering av FN sin kvinnekonvensjon i Menneskerettslova har vore ei viktig sak for kvinnerørsla, no gjer regjeringa det", held Oddrun Remvik fram.
Regjeringa vil satse på forsking på kvinnehelse, forebygge vald mot kvinner og gi kvinner som er utsett for vald rettar som dei ikkje har hatt før, som til dømes rett til bistandsadvokat uavhengig av om saka vert anmeldt, valdtektsmottak skal vere tilgjengeleg over heile landet og krisesentertilbod skal lovfestast.
Regjeringa vil også gjere det lettare for kvinner og born som er utsett for trafficking å få opphald i Norge.
Dette er noko av det som ligg i erklæringa som vil føre til at kvinners rettar vert styrka og at vi kjem nærmare målet om full likestilling!
