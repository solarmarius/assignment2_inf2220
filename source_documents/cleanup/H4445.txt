
mandag 30. oktober 2000 13:13:27
Venstre spør Grete Knudsen om reiselivssanering
Venstres næringspolitiske talsmann Leif Helge Kongshaug vil i Stortingets spørretime onsdag ha svar på om næringsminister Grete Knudsen er klar over konsekvensene når hun nå ønsker omfattende sanering av norske reiselivsbedrifter i distriktene.
Arbeiderpartiet vil i statsbudsjettet innføre 12 % moms på reiseliv, legge på en ekstra arbeidsgiveravgift på halvannen prosent og redusere satsingen på Norges-profilering i utlandet. Det vil gi store merutgifter og redusert lønnsomhet for reiselivsbedrifter som fra før bare så vidt får hjulene til å gå rundt, og som er i en stadig tiltakende konkurranse med reiselivet i andre land med lavere kostnadsnivå. Distriktsreiselivet vil rammes ekstra hardt, fordi bedriftene her gjennomgående har minst økonomisk handlingsrom. Alt tyder på at forslaget om reiselivsmoms vil føre til en omfattende nedleggelse av bedrifter og arbeidsplasser i mange lokalsamfunn med få andre livskraftige næringer.
I møter med reiselivet har næringsminister Grete Knudsen gitt uttrykk for at bedrifter som ikke tåler slike skatteskjerpelser ikke har livets rett, og at arbeidskraften bør overføres til det offentlige. Venstre mener dette vitner om arroganse og manglende forståelse for reiselivets sentrale stilling i mange lokalsamfunn. Reiselivet sysselsetter i dag over 150.000 mennesker, og er i motsetning til mange andre typiske distriktsnæringer en kvinnedominert bransje.
Venstre og de andre sentrumspartiene har varslet at det ikke er aktuelt å godta reiselivsmoms på neste års statsbudsjett.
Leif Helge Kongshaugs spørsmål til næringsminister Grete Knudsen er som følger:
"I følge Bergens Tidende 7. oktober 2000 var statsrådens budskap til landsmøtet i Reiselivsbransjens Landsforening at reiselivsbedrifter som ikke tåler moms og konjunkturavgift, ikke har livets rett, og at arbeidskraften i disse bedriftene trengs i det offentlige. Hvor mange arbeidstakere beregner statsråden å frigjøre på denne måten, og hvilke vurderinger har departementet gjort av konsekvensene for annet lokalt næringsliv, lokalt servicetilbud og distriktenes utvikling og vekst?"
