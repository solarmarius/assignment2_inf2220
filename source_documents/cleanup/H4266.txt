
fredag 4. juni 1999 15:13:59
Gunnar Kvassheim,Venstre :
EOS-utvalget må ha full innsynsrett
Venstre slutter seg til Kristelig Folkepartis merknad fra Stortingets Kontroll- og konstitusjonskomité i saken om EOS-utvalgets innsynsrett. Venstre mener det er helt vesentlig at prinsippene om dette er klare i utvalgets videre arbeid, og at det er utvalget, ikke forvaltningen, som må ha ansvaret for å utøve skjønn når det oppstår tvist om utvalgets innsynsrett.
EOS-utvalget må ha en uinnskrenket adgang til all relevant informasjon for utøvelsen av deres arbeid for Stortinget. Utvalgets har etter sin instruks plikt til å ta hensyn til rikets sikkerhet, fremmede makter, kildevern, m.m. Utvalget har samme gradering, og må nyte samme tillit som de tjenestemenn som behandler de samme sakene.
Venstres oppfatning i Stortinget er ikke i strid med forsvarsminister Eldbjørg Løwers mening, men tvert om et bidrag til å klargjøre Stortingets syn, slik statsråden har bedt om.
Gunnar Kvassheim, Venstres parlamentariske leder.
