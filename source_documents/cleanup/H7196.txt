
01.07.03
ARBEIDERPARTIETS STORTINGSGRUPPE
Stoltenberg ber Bondevik beriktige sykehusuttalelser
Arbeiderpartiets leder Jens Stoltenberg er svært skuffet over at statsminister Kjell Magne Bondevik på Kveldsnytt den 30. juni kom med uriktige påstander om Arbeiderpartiets behandling av sykehussaken. Han har derfor sendt et brev til statsminister Kjell Magne Bondevik, hvor han ber statsministeren beriktige sine uttalelser.
- Bondevik forsøker med sine uttalelser å tåkelegge at regjeringen har skapt stor usikkerhet i helse-Norge med sitt rundskriv til helseforetakene. Dette er trist, fordi regjeringens foreslåtte kutt ville gått ut over pasientene og titusener av ansatte i sykehussektoren som føler at de skulle straffes for å ha gjort en kjempejobb for å redusere helsekøene, sier Stoltenberg.
I innslaget i Kveldsnytt sier statsministeren blant annet at Arbeiderpartiet ikke har fremmet andre bevilgninger, eller hatt innvendinger mot Regjeringens opplegg, heller ikke under behandlingen av revidert nasjonalbudsjett i Stortinget i juni.
- Dette er ikke riktig. I vårt forslag til statsbudsjett for 2003 foreslo vi 530 millioner kroner mer enn regjeringen til sykehusene. Vi advarte allerede da mot det som nå har skjedd. I våre merknader til revidert nasjonalbudsjett advarte vi dessuten kraftig mot å endre rammevilkårene for sykehusene midt i året. Disse merknadene ble fremmet av Arbeiderpartiets representanter. Bare Fremskrittspartiets representanter sluttet seg til dem, sier Stoltenberg.
Av dette framgår det tydelig at Bondeviks uttalelser til NRK Kveldsnytt 30. juni, om at Ap ikke hadde innvendinger mot Regjeringens opplegg senest for noen dager siden, er uriktige.
- Jeg ber derfor Bondevik om å beriktige disse uttalelsene så raskt som mulig, sier Stoltenberg.
