
Mandag 21. november 1994
Parlamentarisk nestleder Solveig Sollie i Kvinesdal KrF:
SAMLET INNSATS I INNSPURTEN VIL GI NEI-SEIER
-Nå må nei-folket mobilisere alle de tvilerne som de vet heller mot et nei, og få dem ut på den eneste banen som til sjuende og sist gjelder, nemlig stemmelokalet. Bare en samlet innsats de siste dagene vil sikre at Norge ikke blir en del av den europeiske union. Det sa Kristelig Folkepartis parlamentariske nestleder Solveig Sollie på årsmøtet til Kvinesdal KrF mandag.
Solveig Sollie advarte mot å ta nei-seieren for gitt, selv om enkelte målinger viser en forholdsvis klar nei-ledelse. Andre målinger viser nærmest "dødt løp".
-Det er tvilerne som nå begynner å sette seg i bevegelse, og de må vi fange opp, sa Solveig Sollie, som understreket at folkeavstemningen ikke gjelder om man er for eller mot samarbeid i Europa, men om man er for eller mot at Norge skal slutte seg til en union.
-Denne unionen har som mål å innføre felles mynt, felles forsvarspolitikk og felles utenrikspolitikk. Blir Norge med i unionen, vil en lang rekke avgjørelser som gjelder din og min hverdag bli tatt i lukkede rom i Brüssel, sa hun.
KrF-representanten la til at hun håpet ingen falt for fristelsen til å svartmale eller skjønmale konsekvensene, uansett resultat, i innspurten.
-Jeg har mange ganger vært oppgitt over EU-debatter der man enten bare har svartmalt eller bare skjønmalt konsekvensene av et eventuelt norsk EU-medlemskap. Det forundrer meg at ikke vanligvis sindige politikere innser at ingen av delene er troverdig, sa Solveig Sollie, og la til at hun syntes ja-sidens pensler var noe bredere enn nei-sidens når det gjaldt dette.
-Nå bør retorikkens tid være fordi. I innspurten er det saklig informasjon som teller, sa Solveig Sollie på årsmøtet i Kvinesdal KrF mandag.
