
18.01.2002
Stortingsrepresentant Jan Arild Ellingsen (FrP)
Straffeutmåling samsvarer ikke med forbrytelse
Fremskrittspartiets Justispolitiske talsmann Jan Arild Ellingsen reagerer på at straffeutmålingen nok en gang ikke står i samsvar med domspremissene. Denne gang i forbindelse med drapet på Benjamin Hermansen.
- Til tross for at særdeles skjerpende omstendigheter ble lagt til grunn for dommen på henholdsvis 16 og 17 år for hovedtiltalte, fant man altså ikke grunnlag for maksimumsstraffen på 21 år, sier Ellingsen opprørt.
- Jeg ser med dyp skepsis på tendensen i straffeutmålingen som utøves av norsk rettsvesen, og går inn for en drastisk skjerpelse. FrP går inn for at maksimumsstraff må legges til 25 år, og at denne strafferammen benyttes fullt ut i dommer hvor ingen formildende omstendigheter foreligger. Fremskrittspartiet står fremdeles knallhardt på at et fengsels år skal tilsvare et kalender år. Forbrytere skal ikke tilgodeses med en annen tidsregning enn resten av Norges befolkning. Det finnes overhodet ingen grunn til å vise overbærenhet ovenfor skruppelløse mordere; de viste ikke sine ofre noen nåde, tordner Jan Arild Ellingsen.
