
4.6.2004
Stortingsrepresentant Morten Lund, Senterpartiet
USOSIAL SKATTELETTE GA UFORUTSIGBARHET I STEDET FOR SKATTEREFORM
Det er dramatisk at det ikke ble bred enighet om utforming og gjennomføring av skattereformen. For næringslivet innebærer dette betydelig usikkerhet om viktige rammevilkår. Store grupper med låge og middels inntekter risikerer å få økte skatter når den betydelige skattelette -som også ønskes av Fremskrittspartiet- skal finansieres ved å fjerne viktige fradragsposter fra selvangivelsen.
Flertall for mindre utjevning gjennom skattesystemet
Regjeringen har lagt mest arbeid i å legge til rette for redusert marginalskatt for de høgeste arbeidsinntektene, og vil fjerne toppskatt, formueskatt og boligskatt. Fremskrittspartiet ønsker et helt flatt skattesystem. Det er positivt at Ap, SV og Sp så klart slår fast at toppskatten ikke skal reduseres og minstefradragene økes slik at skattesystemet som fordelingspolitisk redskap ikke skal svekkes.
Solid flertall for innføring av utbytteskatt og fjerning av delingsmodell
Alle aksjeselskap og liknende selskap kan nå forberede seg på at det skal betales utbytteskatt fra 1.1.2006. Satsene og mulighetene for fritak eller utsettelse med å betale er langt fra avklart. Det foreslåtte systemet for beskatning av personlig eidde selskap, må utredes på nytt. Alle i næringslivet advarte - bare regjeringspartiene likte modellen. Det er enighet om at sparebankenes grunnfondsbevis skal ha lågere utbytteskatt enn aksjer. Det er flertall for at personlig eidde selskap skal ha lågere utbytteskatt enn aksjeselskap.
Fjerning av næringslivets formueskatt støttes bare av Sp
Næringslivets krav er ikke hørt. Ønsket om å fjerne all formueskatt (8,5 mrd.kr) ved første anledning får ingen støtte. Deres 2.-valg med fjerning av formueskatt på næringskapital (2 mrd. kr) støttes av Sp.
Skatt som nærings- og distriktspolitisk virkemiddel må drøftes videre
Stortinget behandler særskatteregler for skipsfart og oljeindustri, men bare Senterpartiet tar opp disse tema som prinsipp i innstillingen. Vi ønsker lågere skatt i en utvidet tiltakssone, i omstillingskommunene og i næringer med særlige problemer. Vi har fått Fr.P og Kp med på at det trengs en ny gjennomgang av avskrivingsreglene.
