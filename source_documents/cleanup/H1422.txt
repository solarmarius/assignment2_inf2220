
Dato: 24. november 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
SYKEHUSENE MÅ FÅ NØDVENDIGE PENGER
PÅ 1999-BUDSJETTET!!
- Det er helt uakseptabelt at norske sykehus må stenge sykehusposter og redusere sin behandlingskapasitet på grunn av pengemangel, sier FrPs leder i sosialkomiteen, John I Alvheim, i en kommentar til opplysningene som ble fremlagt på en pressekonferanse med direktørene for de fire største sykehus i landet.
- Hvis de nødvendige personalressurser er tilgjengelig for økt aktivitet må Stortinget skjære igjennom krangelen om problemene skyldes fylkestingene eller Stortinget, ved å bevilge de nødvendige penger på 1999-budsjettet ved nysalderingen slik at alle sykehus får strøket sine underskudd, samt sikret nødvendige midler for full utnyttelse av kapasiteten, sier Alvheim.
Sosialkomiteens leder opplyser videre at FrPs sosialfraksjon nå har henvendt seg til landets fylkeshelsesjefer for å innhente en oversikt over den økonomiske situasjon for alle sykehus med sikte på å foreslå en direkte bevilgning direkte til sykehusene når statsbudsjettet for 1999 skal sluttbehandles.
