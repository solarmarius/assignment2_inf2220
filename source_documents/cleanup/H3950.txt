
1.2.2001
Odd Roger Enoksen,
Pressemelding fra
Odd Roger Enoksen (Sp) med spørsmål til landbruksministeren:
HVILKET RISIKONIVÅ FOR KUGALSKAP KAN AKSEPTERES
Hvilket risikonivå og hvilke faglige råd mener landbruksministeren er nødvendig før det er grunnlag for å ta sikkerhetsklausulen i bruk, spør Senterpartiets leder Odd Roger Enoksen i en skriftlig henvendelse til landbruksministeren.
Bakgrunnen for spørsmålet er at St.prp. nr. 6 for 1998-1999 om Veterinæravtalen har helt klare formuleringer om at Norge kan ta i bruk sikkerhetsklausulen i EØS-avtalen og gjøre ensidige vedtak som kan medføre stans i handel når dette vurderes som nødvendig av hensyn til folke- eller dyrehelsen.
St.prp. nr. 6 sier følgende: "Dersom folke- eller dyrehelsen settes i fare, kan Norge ta i bruk sikkerhetsklausulen og gjøre ensidige vedtak som kan medføre stans i handel når dette vurderes som nødvendig. Dette er en videreføring av dagens bruk av sikkerhetsklausulen, jfr. EØS-avtalens vedlegg I, kap. I pkt. 9. Det foreligger ingen formelle kriterier for bruk av sikkerhetsklausulen, men det forutsettes at denne skal brukes aktivt. Eksempler på EU's bruk av sikkerhetsklausulen er vedtak gjort med hensyn til BSE i Storbritannia, smittsom lakseanemi i Norge, reker fra Bangladesh og levende svin fra Nederland".
Videre sies det: "I den gjeldende EØS-avtalens vedlegg I er det nasjonale myndigheter i EFTA/EØS-landene som avgjør om det er nødvendig å ta i bruk sikkerhetsklausulen på det veterinære området. Dette følger av nr. 9 i innledningen til kap. I i vedlegg I til EØS-avtalen. EFTAs overvåkingsorgan kan vurdere om bruken av sikkerhetsklausulen er i samsvar med EFTA-landenes forpliktelser etter avtalen, men nasjonale vedtak om å bruke sikkerhetsklausulen er ikke gjenstand for noen godkjennelse, slik som i EU-systemet.
Det skulle således være helt klart at Norge kan innføre importforbud mot levende storfe og storfekjøtt fra EU-land, der kugalskap er påvist, uten noen godkjenning fra EU. Når dette ikke er gjort, til tross for fagmyndighetenes anbefalinger, vil Enoksen vite hvilket risikonivå og hvilke faglige råd landbruksministeren mener er nødvendig før det er grunnlag for å ta sikkerhetsklausulen i bruk og innføre importforbud.
