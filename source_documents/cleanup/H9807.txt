
Dato: 20. desember 2005
Sosialpolitisk talsmann i FrP, Kenneth Svendsen
Vil øke sosialhjelpen i jula
FrP fremmer i Stortinget i dag forslag om at sosialhjelpsmottakere skal få 25 prosent ekstra utbetalt i julen. - Alle har behov for litt ekstra i jula, sier FrPs sosialpolitiske talsmann, Kenneth Svendsen.
Dermed avviser også Svendsen statsråd Bjarne Håkon Hanssens utspill om at det ikke er mulig å foreta justeringer i sosialutbetalingene for julen 2005.
- Dette handler kun om politisk vilje. Dersom regjeringspartiene virkelig vil gi landets fattige en hjelpende hånd denne julen er det ingen ting som hindrer dem i å støtte FrPs forslag, sier Svendsen.
Forslaget FrP og Svendsen legger frem ber Regjeringen om å øke utbetalingene til sosialhjelpsmottagere med 25 prosent, noe som tilsvarer ca. 1000,- kr ekstra utbetalt.
- Vanlige lønnsmottagere får hver desember høyere lønn fordi skatten senkes. Det er begrunnet ut i fra at folk flest skal ha det litt romsligere i jula. Det er ingen grunn til at vi ikke skal unne sosialhjelpsmottagere det samme, begrunner han forslaget med.
- Forslaget koster 170 millioner kroner. Det foreslår vi dekket inn med å redusere innskuddet til oljefondet. Dersom forslaget får flertall vil overføringene til oljefondet fortsatt være på langt over 300 milliarder. Det er altså ikke pengene dette står på, kun vilje, mener Svendsen.
