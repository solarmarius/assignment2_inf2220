
18.04.96
Radisson SAS Scandinavia Hotel, Oslo
LANDSSTYREMØTE 18/4-96
Møtet behandlet følgende saker:
1. Evaluering av Strategisk Plan.
2. Rattsøutvalgets innstilling - uttalelse fra Gundersenutvalget.
3. Gasskraftverk.
4. Anke på eksklusjonsvedtak.
5. Utnevnelse av æresmedlemmer.
Landsstyret vedtok følgende uttalelse fra Gundersenutvalget om Rattsøutvalgets innstilling:
"Likeverdig tjenestetilbud over hele landet"
For å løse nye velferdsoppgaver og sikre et likeverdig tjenestetilbud over hele landet er det nødvendig med vekst i kommunesektoren og forbedringer av dagens inntektssystem.
Vi vil skape et likeverdig grunnleggende tjenestetilbud ved å forbedre og utvikle tilbudet i de kommuner og fylkeskommuner hvor dagens tilbud ikke er godt nok. Det må skje uten at andre får et dårligere tilbud.
Rett til likeverdig tjenestetilbud
Arbeiderpartiets mål er å utvikle et tryggere og mer rettferdig samfunn med arbeid til alle og økt livskvalitet for den enkelte. Vi vil ha likeverdige levekår og tjenestetilbud i alle deler av landet og opprettholde hovedtrekkene i bosettingsmønsteret. Alle skal ha mulighet til økonomisk, sosial og kulturell utvikling.
Velferdsstaten skal være med på å gi alle et godt liv, uavhengig av hvem du er, hvor du er født og med hvilke forutsetninger. Arbeiderpartiet vil verne om velferdssamfunnet. Alle skal ha trygghet for inntekt ved alderdom, sykdom og funksjonshemming. Grunnleggende velferdstjenester skal være tilgjengelige for alle, uavhengig av bosted og inntekt. Vi må derfor videreføre og styrke vår satsing på fellesskapsløsninger.
Kommuner og fylkeskommuner har ansvaret for mange av de viktigste velferdsoppgavene. De siste årene har det vært en sterk utbygging innen eldreomsorgen, helsesektoren, oppvekstsektoren og undervisning. Dette illustreres både i økte overføringer og i antallet ansatte i kommunesektoren. Fra 1988 til 1995 var den årlige realveksten i kommunenes inntekter i gjennomsnitt 2,5 prosent. I samme periode økte tallet på sysselsatte i kommunesektoren med 85.000 personer. Kommunene forvalter nærmere 20 prosent av verdiskapningen i landet. Hvordan ressursene brukes og oppgavene løses i kommunene, er av stor betydning for befolkningens velferd og for landets samlede økonomi.
Inntektssystemet for kommunesektoren har som hovedmål å bidra til en utjevning av de økonomiske forutsetningene for likeverdige kommunale og fylkeskommunale tjenester. Gjennom et system for inntektsutjevning skal store forskjeller mellom kommunenes og fylkeskommunenes skatteinntekter utjevnes. Gjennom et system for utgiftsutjevning skal kommuner og fylkeskommuner med ulik befolkningssammensetning og ulike sosiale, geografiske, bosettingsmessige og strukturelle forhold sikres likeverdige forutsetninger for tjenesteproduksjon og service. Sammen med virkemidler innen regional- og distriktspolitikken skal inntektssystemet bidra til at de nasjonale målene på disse områdene oppfylles.
I løpet av de siste årene har det vært betydelige endringer i oppgavefordelingen mellom forvaltningsnivåene. Store nasjonale reformer er gjennomført, og vi har opplevd endringer i sosiale forhold og i befolknings- og alderssammensetningen innen ulike regioner. Det eksisterende inntektssystemet har ikke klart å fange opp disse endringene på en ønsket måte. Systemet for utgiftsutjevning og inntektsutjevning til kommunene og fylkeskommunene har ikke bidratt til at de regioner og områder som har hatt størst vekst i sine utgiftsbehov, også har fått tilsvarende vekst i inntektene. Dette er bakgrunnen for at Stortinget ba om en gjennomgang av inntektssystemet.
Dagens inntektssystem
Kommuneforvaltningen som helhet får 36,7 prosent av inntektene sine som overføringer fra staten, 49,6 prosent er skatt, 12 prosent er fra gebyrer og resten er renteinntekter (1994). 27,1 prosent av kommunesektorens totale inntekter fordeles som rammeoverføringer via inntektssystemet. Dagens inntektssystem består av fem hoveddeler: Utjevning av inntektene, utjevning av utgiftene, en overgangsordning, Nord-Norge-tilskudd og skjønnstilskudd.
Inntektssystemet skal bidra til et likeverdig tjenestetilbud. Det skal fordele inntektene mest mulig rettferdig mellom kommuner og mellom fylkeskommuner, og det skal gi rom for lokal handlefrihet slik at oppgaveløsningene kan tilpasses forholdene i den enkelte kommune og fylkeskommune. Målet om likeverdige tjenestetilbud uansett hvor du bor i landet er en sterk regionalpolitisk målsetting. Andre distriktspolitiske hensyn ivaretas i tillegg gjennom virkemidler som lavere arbeidsgiveravgift, økonomiske fordeler rettet mot den enkelte og støtte til næringsutvikling og utbygging av infrastruktur.
Inntektssystemets inntektsutjevnende tilskudd har som formål å sikre at de enkelte kommuner og fylkeskommuner i utgangspunktet har et garantert minsteinntektsnivå per innbygger. Utgangs­punktet for tilskuddsberegningen er en årlig fastsatt garantiprosent av gjennom­snittlig skatteinntekt per innbygger på landsbasis. Fra 1994 har garantiprosenten vært 96,2 prosent for kommunene og 113,25 prosent for fylkeskommunene. De som har en lavere skatte­inntekt enn dette, får så et tilskudd tilsvarende differansen.
Det utgiftsutjevnende tilskudd har som formål å sikre at kommuner og fylkeskommuner med forskjellig størrelse, alderssammensetning, bosettingsmønster, sosiale forhold med videre får likeverdige forutsetninger for tjenestetilbud og service. Gjennom ulike objektive kriterier og tilhørende vekter blir utgiftsbehovet for den enkelte kommune og fylkeskommune beregnet. Tilskuddet blir fastsatt til differansen mellom det beregnede utgiftsbehov og en forutsatt egenfinansiering som er lik per innbygger. I 1996 er egenfinansieringen for kommunene 64,4 prosent av beregnet utgiftsbehov, eller kr. 7 332,- per innbygger. For fylkeskommunene er tilsvarende 61,6 prosent eller kr. 5 611,-.
For å unngå at den enkelte kommune eller fylkeskommune skal få for brå endringer i inn­tekts­nivået fra et år til et annet, har inntektssystemet en overgangsordning. Denne ordningen er etter dagens system slik at for tilskuddene det enkelte år, er 80 prosent bestemt ut fra det foregående års rammetilskudd og 20 prosent ut fra beregning med nye kriterieverdier.
Fra 1994 ble de spesielle ordningene som inntektssystemet hadde for Nord-Norge skilt ut som et særskilt Nord-Norge-tilskudd. Etter denne ordningen får kommunene i Nordland, Troms og Finnmark i 1996 henholdsvis kr. 1 065,-, kr. 2 024,- og kr. 4 974,- som et tilskudd per innbygger. De tre nordnorske fylkeskommunene får tilsvarende kr. 1 203,-, kr. 1 443,- og kr. 1 684,- per innbygger. Tilskuddene begrunnes blant annet ut fra hensynet til bosettingen, dårligere levekår enn landsgjennomsnittet, klimatiske forhold og en svakere utviklet privat sektor. På grunn av kommunenes og fylkeskommunenes sentrale rolle for bosettingen i Nord-Norge ble ordningen forsterket i 1986. Tilskuddene er siden 1994 ikke inflasjonskorrigert.
Helt siden innføringen av inntektssystemet i 1986 er en del av overføringene holdt utenfor fordelingen etter objektive kriterier. Disse midlene fordeler Kommunaldepartementet ut i form av skjønnstilskudd. Ordningen skal sikre muligheten for å rette opp kortsiktig inntektssvikt i enkelte kommuner og fylkeskommuner, samt ivareta spesielle lokale forhold som ikke blir fanget opp i utgiftsut­jevningen og av svakheter i datagrunnlaget.
Inntektssystemutvalgets forslag
Inntektssystemutvalget foreslår at:
Det inntektsutjevnende tilskudd får økt betydning ved at 3,6 milliarder for kommunene og 0,7 milliarder for fylkeskommunene overføres fra utgiftsutjevningen til rammen for inntektsutjevningen. De økte rammene benyttes til å heve garantiinntektene. For kommunene foreslås det at tilskuddet skal utgjøre 90 prosent av differansen mellom egen skatteinntekt per innbygger og 110 prosent av landsgjennomsnittet. For fylkes­kommunene foreslås 90 prosent i forhold til 120 prosent av landsgjennomsnittet.
Det utgiftsutjevnende tilskuddet endres ved at hver kommune og fylkeskommune som utgangspunkt får et innbyggertilskudd. For kommunene foreslås tilskuddet til kr. 3 224,- og for fylkeskommunene kr. 3 251,- per innbygger. Utgiftsutjevningen skjer så ved at kommunene og fylkeskommunene får tillegg eller fradrag i innbyggertilskuddet i forhold til hvordan beregnet utgiftsbehov er sammenlignet med landsgjennomsnittet. Det foreslås endringer i kostnadsnøklene (kriterier og vekter) som ligger til grunn for beregningen av kommunenes og fylkeskommunenes utgiftsbehov.
For kommunene økes antallet aldersgruppekriterier fra fire til seks, og det innføres fem nye sosiale kriterier (andel skilte og separerte, andel arbeidsledige, dødelighet, andel innvandrere, andel ikke-gifte over 66 år). Det foreslås at seks kriterier (andel beregnet timetall, andel storbytillegg, andel Troms/Finnmark-tillegg og andel sosialhjelpstilfeller, andel innbyggere i alderen 7 - 15 år med skoleskyss, andel enpersonhusholdninger over 66 år) tas ut. Kriteriet "andel basistillegg" foreslås gitt en redusert vekt fra 5,6 prosent til 2,6 prosent.
For fylkeskommunene foreslås tre nye sosiale kriterier (andel døde 0 - 64 år, andel skilte 15 - 59 år, andel enslige og enslige forsørgere). Seks kriterier (andel areal, andel bosatt spredtbygd, andel bosatt på øyer, andel storby­tillegg, andel Troms/Finnmark-tillegg og andel enpersonhusholdninger 67 år og over) foreslås tatt ut. Som nytt kriterium foreslås innført andel kollektiv arbeidsreisetid.
Nord-Norge tilskuddet opprettholdes på dagens nivå.
Det foreslås at 8 milliarder av de eksisterende øremerkede tilskuddene til kommunene blir lagt inn i inntektssystemet fra 1997. Som prinsipp skal øremerkede tilskudd knyttes til utbygging av nye tjenester eller tjenester hvor innsatsen vil variere over tid og/eller mellom kommunene.
Gjeldende overgangsordning foreslås videreført i form av at det fortsatt skal legges 80 prosent vekt på forrige års tilskudd og 20 prosent vekt på årets beregninger. Det foreslås imidlertid at endringer i kriterieverdier skal kompenseres fullt ut første år.
Skjønnsmidlene foreslås begrenset til å møte ekstraordinære situasjoner gjennom året og spesielle lokale forhold som ikke ivaretas i kostnadsnøklene. Etterhvert som kostnadsnøklene blir mer treffsikre og flere forhold kan fordeles etter kostnadskriterier, foreslås det at rammen for skjønnsmidler halveres. Fordi forslagene til endringer i inntektssystemet innebærer en omfordeling, ønsker Inntektssystemutvalget å beholde skjønnsmidlene på dagens nivå i noen år framover.
Møtet vedtok også mot 7 stemmer en uttalelse med følgende overskrift:
"En miljøvennlig energipolitikk for Norden"
Landsmøtet i Arbeiderpartiet i februar 1995 vedtok en uttalelse om miljøpolitikk som sier dette om klimagasser:
«Likevel forventes det en økning i CO2-utslippene fram mot år 2000. I all hovedsak skyldes dette økte utslipp knyttet til eksport av norsk naturgass, som erstatter kull og kjernekraft i våre naboland. Dette illustrerer behovet for at det etableres regler for miljøregnskap og muligheter for at flere land går sammen om å gjennomføre begrensninger i utslippene av klimagasser.
Arbeiderpartiet vil på dette grunnlaget opprettholde målsettingen om å stabilisere utslippene av CO2 på 1989-nivå i år 2000. Vi vil derfor sette i verk nye tiltak nasjonalt for å begrense utslippene samtidig med at vi arbeider for nye internasjonale avtaler om begrensninger i CO2-utslippene. På denne måten kan vi oppnå mer omfattende reduksjoner i utslippene.»
I Arbeiderpartiets gjeldende partiprogram tas det til orde for økt innenlandsk anvendelse av norsk gass:
«Arbeiderpartiet går inn for at det satses på lønnsom innenlands anvendelse av norsk gass, også til industriell bruk. Dersom naturgass erstatter andre fossile brensler, vil utslippene av den farlige klimagassen CO2 reduseres. Innenlandsk bruk av naturgass må innordnes norsk klimapolitikk og våre miljømålsettinger.
Arbeiderpartiet vil avvente beslutningen om et eventuelt gasskraftverk inntil det er funnet bedre tekniske løsninger på utslippsproblemet, eller dette prosjektet kan ses som erstatning for annen og mer forurensende energiproduksjon.»
Som en oppfølging av landsmøteuttalelsen og partiprogrammet gjorde sentralstyret 22. mai 1995 følgende vedtak:
«Både partiprogrammet fra 1992 og landsmøtet i 1995 forpliktet partiet til å holde fast ved de nasjonale målsettingene for utslipp av CO2, samtidig som det ble understreket at norske mål må ses i sammenheng med utviklingen i andre land. Norsk eksport av naturgass bidrar til at utslippene av CO2 øker lokalt i Norge. Samtidig vet vi at denne gassen erstatter nåværende eller planlagt bruk av kull i andre land. Derfor uttalte landsmøtet seg om behovet for å se innsatsen i flere land i sammenheng. Norge bør ikke sette seg i en slik stilling at oppfyllelsen av nasjonale målsettinger for utslipp gjør det vanskeligere å nå globale klimamål.
Det er naturlig å tolke partiprogrammet for inneværende periode og landsmøtevedtaket i 1995 slik at partiet har som mål å stabilisere de norske CO2-utslippene på 1989-nivå i år 2000 når utslippene stammer fra virksomhet som det er naturlig å se i nasjonal sammenheng. Utslipp som skyldes eksport av naturgass må vurderes sammen med virkningene på utslipp i de land som mottar gassen. Bruk av slike utslipp i et rent nasjonalt CO2-regnskap, gir ikke et grunnlag for en fornuftig klimapolitikk. Målet om stabilisering av de norske CO2-utslippene på 1989-nivå i år 2000 vil uansett være krevende å nå, ikke minst fordi flere former for CO2-utslipp øker som følge av at vi har fått hjulene i gang igjen i norsk økonomi....
.....Et eventuelt norsk gasskraftverk kan bare være aktuelt dersom det blir et alternativ til kull- eller kjernekraft i våre naboland.»
Bruken av elektrisitet i Norden vokser. De viktigste årsakene til dette er økende el-forbruk i husholdningene, samt veksten i offentlig sektor og i tjenesteproduksjonen. Mesteparten av det økte forbruket er til nå dekket gjennom økt kullkraftproduksjon. Dette er ikke i tråd med målene for bærekraftig utvikling, og veksten bør isteden møtes gjennom mer satsing på energisparing og overgang til mer miljøvennlige energikilder.
Om bygging av gasskraftverk i Norge vil øke de norske utslippene av klimagassen CO2, så kan det samlet sett bidra til et bedre miljø i Norden. Gasskraftverk vil halvere utslippene av CO2 sammenliknet med et kullkraftverk. I motsetning til kullkraft gir gasskraft ingen utslipp av svovel og vesentlig mindre utslipp av nitrogen. I tillegg kan gasskraft redusere Nordens avhengighet av kjernekraft. FN's klimapanel anbefaler da også en overgang fra kull til gass for å redusere utslippene av klimagasser.
Den norske CO2-målsettingen ble formulert med forbehold om utvikling i andre land. Norge har gått inn for avtaler der utslippene av klimagasser vurderes på tvers av landegrensene. Norsk gasskraft som øker våre nasjonale utslipp, men reduserer Nordens samlede utslipp, vil derfor være i tråd med norsk klimapolitikk.
Lønnsom foredling av norsk naturgass vil dessuten gi landet inntekter og arbeidsplasser. Det vil redusere vår sårbarhet overfor råvareprisene på naturgass, og dermed bidra til å redusere usikkerheten om fremtidige petroleumsinntekter. Samtidig vil foredling av naturgass i Norge gi oss ny kompetanse og erfaring, og være med på å utvikle et industrielt miljø knyttet til foredling av en av våre viktigste naturressurser.
Innenlandsk bruk av naturgass er i dag ikke pålagt CO2-avgift. Spørsmålet om innføring av en slik avgift behandles av Grønn skattekommisjon, og må vurderes i lys av i hvilken grad kraftproduksjon i våre naboland pålegges CO2-avgift. En ensidig norsk avgift på gasskraft uten tilsvarende avgift på blant annet kullkraft, vil øke forbruket av mer forurensende energikilder. Hvis ett eller flere av våre nordiske naboland pålegger CO2-avgifter på kraftproduksjon av fossile brensler, må også Norge vurdere å innføre en slik avgift.
Landsstyret anbefaler bygging av gasskraftverk i Norge dersom konsesjonsbehandlingen viser at dette oppfyller normale konsesjonsvilkår, og kan inngå i en helhetlig miljø- og energipolitikk. Viktige forutsetninger og elementer i en slik politikk er:
· Norsk gasskraft må bidra til å redusere forbruket av kullkraft og kjernekraft i Norden. Dette kan sikres ved at kraften eksporteres, og ved at kjøperlandene bruker gasskraft fra Norge til å begrense bruken av andre fossile brensler eller kjernekraft.
· Fortsatt arbeid for forpliktende avtaler om begrensing i utslippene av klimagasser. Norge må være en aktiv pådriver for at flere land kan gå sammen om dette.
· Forslag om innføring av en felles CO2-avgift på all kraftproduksjon i Norden.
· Eventuelle norske gasskraftverk må bygges med den best tilgjengelige og miljøvennlige teknologi, slik at den totale energiutnyttelsen minst blir på høyde med den som oppnås i annen kraftproduksjon med fossile brensler.
· Gasskraftverk skal ikke subsidieres gjennom lav gasspris.
· Initiativ overfor de øvrige sosialdemokratiske partier i Norden for å legge opp en felles nordisk energipolitisk strategi med forpliktende mål om å skape en bærekraftig utvikling.
· Videre engasjement for å oppnå avtaler og avklaringer som kan gi grunnlag for å bygge en gassledning for eksport av naturgass til Finland og Sverige.
· Nye tiltak for å redusere energiforbruket og trappe opp betydelig innsatsen for energiøkonomisering. Det må etableres ENØK-sentra over hele landet som kan veilede og informere om ENØK-tiltak, og innføres energimerking av elektriske apparater og artikler.
· Innsatsen for å utvikle fornybare energikilder skal styrkes. Det må satses mer på bio-energi gjennom bl.a. å etablere en infrastruktur for bruk av bio-energi i Norge. Det skal arbeides for videre utbygging av norsk vannkraft i ikke-vernede vassdrag.
