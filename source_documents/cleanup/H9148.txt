
15.04.2005
SVs leder Kristin Halvorsen
- Pinlig om nordområdene
SVs leder Kristin Halvorsen varsler allerede at en eventuell ny regjering må komme med en tilleggsmelding til nordområdemeldingen som statsminister Bondevik la frem i Tromsø i dag. Halvorsen mener at det ikke er mulig å legge ambisjonsnivået lavere enn det regjeringen nå viser i nordområdemeldingen.
- Nordområdemeldingen er pinlig. Den er en falitterklæring ovenfor alle i nord som har hatt forventinger til en skikkelig satsing på nordområdene, sier Halvorsen.
Halvorsen reagerer kraftig på at regjeringens varslede satsing nesten utelukkende er knyttet opp til petroleumsvirksomhet. Andre områder som er like avgjørende, som miljø, fiskeri, kunnskap, næringsutvikling og alternative energiformer, sier meldingen så godt som ingenting forpliktende om.
- Denne meldingen er blitt en liten oljemelding, ikke en melding om en ny offensiv politikk for nordområdene. Den viser med all tydelighet at nordområdene trenger en ny regjering som kan komme med en ny melding hvor nordområdene får den politikken den fortjener, fortsetter SVs leder Kristin Halvorsen.
