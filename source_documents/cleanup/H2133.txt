
Mandag, 6. september 1993
Kjell Magne Bondevik i Trondheim:
ELDREOMSORG OG HELSETJENESTE
FORAN NYE SKATTELETTELSER
- Det er fortsatt store mangler i eldreomsorgen og helsetjenesten i mange kommuner. Det er mangel på plasser i alders- og sykehjem for dem som trenger det, og det er mangel på enerom på institusjonene for dem som ønsker det. Da blir det en meningsløs prioritering å gå inn for årlige skattelettelser, men si nei til økte overføringer til kommunene, slik Høyre gjør.
Det var Kristelig Folkepartis leder, Kjell Magne Bondevik, som sa dette på en pressekonferanse i Trondheim mandag.
Bondevik viste til at Stortinget nylig har vedtatt en skattereform med flere milliarder i skattelettelser.
- Når vi vet at mange kommuner, bl.a. Trondheim, har en vanskelig økonomi og ikke makter å gi det tilbud de ønsker til pleietrengende eldre og syke, blir det helt galt å prioritere nye skattelettelser framfor å sette kommunene bedre i stand til å løse sine oppgaver. Kristelig Folkeparti vil derfor prioritere motsatt, nemlig tilbud til pleietrengende eldre og syke fremfor flere skattelettelser.
RETTFERDSKRAV OM LIK PENSJON
- Det er uforståelig at Arbeiderpartiet, Høyre og Senterpartiet ikke har innsett at vi må gjøre noe mer konkret for å oppheve den urettferdige forskjellen på 20 000 kroner i pensjon mellom gifte og samboende. Folk vil ikke lenger finne seg i at ektepar skal bli diskriminert på denne måten.
Arbeiderpartiet har selv innrømmet at dagens ordning er feil, og varslet at de ville endre på den. Men når det kom til stykket og Kristelig Folkeparti igjen fremmet konkret forslag i Stortinget i juni, hoppet Arbeiderpartiet av.
Det er knapt noen sak jeg får så mange henvendelser om. Det er i ferd med å bre seg litt av et "pensjonistopprør". Kristelig Folkeparti vil igjen ta saken opp og presse på til rettferdigheten vinner fram, sa Bondevik.
