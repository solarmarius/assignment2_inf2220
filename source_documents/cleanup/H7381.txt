
Møre og Romsdal Kristeleg Folkeparti
Fylkesprogram 2003 - 2007
Kapittel 1: EI FAST VERDIFORANKRING
VERDIGRUNNLAGET
Kristeleg Folkeparti er i alt sitt politiske arbeid forplikta på det kristne menneskesynet, nestekjærleiksbodet og forvaltaransvaret. KrF byggjer politikken sin på det kristne verdigrunnlaget og dei tillitsvalde står på bekjenninga av den kristne tru.
Kristendommen er i seg sjølv ingen politisk ideologi, men inneheld grunnleggjande verdiar som vedkjem heile samfunnslivet. Dette inneber plikt til å forvalte skaparverket og til å tene våre medmenneske.
Som eit kristendemokratisk parti byggjer Kristeleg Folkeparti sin politikk på dei kristne grunnverdiane. KrF vil medverke til større medvit om verdiar i politikken, og til samarbeid om verdival.
Kapittel 2: OVERORDNA MÅL FOR KrF
Kristeleg Folkeparti vil arbeide for at alle innbyggjarane i Møre og Romsdal skal ha gode tenestetilbod innan vidaregåande opplæring, helse, samferdsel, næring og kultur.
Møre og Romsdal fylke er rikt på ressursar, menneskeleg, kulturelt og materielt. Desse må forvaltast til beste for alle. Eit nærare samarbeid mellom dei ulike kommunane og Møre og Romsdal fylkeskommune er viktig for å få eit godt tenestetilbod til innbyggjarane.
Kjerneoppgåver for fylkeskommunen
Kristeleg Folkeparti går inn for at å behalde eit folkevalt nivå mellom kommunalt og nasjonalt nivå. Fylkeskommunen skal legge regionalpolitiske føringar for gode bu- og arbeidsmarknadsregionar.
KrF vil vere ein pådrivar for regionalt forankra folkevalt styring over fordeling av statlege midlar på regionalt nivå, likeeins prioriteringar og skjønsvurderingar i større regionale saker.
Kristeleg Folkeparti ønskjer dermed òg at Møre og Romsdal skal bestå som eige fylke.
I staden for samanslåingar av fleire fylker til ein storregion, ønskjer heller Møre og Romsdal KrF eit samarbeid med andre fylker om store oppgåver - til dømes innan helse og samferdsel. Søknad om forsøk med einskapsfylke må sjåast i ein slik samanheng. Målet må vere at fylkesmannsembetet blir slått saman med fylkeskommunen.
Stortinget har avgjort at fylkeskommunen skal ha ein sterk fokus på rollen som regional utviklingsaktør. Den regionale politikken må søke etter heilskapsløysingar med vekt på mellom anna: - utdanning og kompetanse, - næringsutvikling og tilrettelegging, - infrastruktur og samferdsel, - kultursatsing, -folkehelse/førebyggjande arbeid mot rus og ulukker, - natur- og miljøomsyn.
Kapittel 3: SKULE OG UTDANNING
Den vidaregåande skulen er viktig for å sette ungdomen i Møre og Romsdal i stand til å møte utfordringane i arbeids- og samfunnslivet. Det bør vere samsvar mellom næringslivet sitt behov for arbeidskraft og utdanningstilboda ved dei vidaregåande skulane.
Kristeleg Folkeparti går inn for:
· at ein så langt råd er skal ha ein desentralisert vidaregåande skule i Møre og Romsdal.
· ei best mogleg fordeling av skuletilboda i fylket.
· at funksjonshemma blir sikra eit fullverdig undervisningstilbod.
· å styrke rådgjevingstenesta i den vidaregåande skulen.
· å utvikle tidsmessige bibliotek og mediatek for å tilfredsstille dagens studieform i
skulen.
· at elevar blir sikra læreboktilbod på sitt hovudmål.
· å gi betre høve til elevutveksling med andre land, både innanfor og utanfor Europa.
· kontinuerleg kompetanseheving av undervisningspersonell.
· at samarbeidet mellom skule og næringsliv blir vidareutvikla for å få fram gode tilbod om lærlingeplassar.
· å satse på utvikling av entrepenørskap og elevdemokrati i skulen.
· at dei som er i fengsel, psykiatrien og i sosiale og medisinske institusjonar, får fullverdig opplæring.
3.1 VAKSENOPPLÆRING
Næringslivet er i stadig raskare endring og krev auka og ny kompetanse frå sine arbeidstakarar. Den enkelte vaksne treng ei stadig oppgradering av kunnskap for å kunne stette krava i arbeidslivet.
Kristeleg Folkeparti går inn for:
· at vaksenopplæringa blir tilpassa fleksible undervisningsmodellar og tilbod til vaksne.
· at forholda blir betre tilrettelagt for kombinasjon av utdanning og arbeid.
· at det blir tilrettelagt vaksenopplæringstilbod for personar med særskilde behov,
og at all opplæring må sjåast på i eit livsløpsperspektiv.
· at vaksne, som etter lova har rett til ein ny sjanse til vidaregåande opplæring, til ein kvar tid vert sikra tilbod om dette.
3.2 FRISKULANE
I samsvar med synet vårt på foreldreretten, åndsfridom og toleranseprinsippet går Kristeleg Folkeparti inn for å sikre friskulane ei fri og uavhengig stilling. I eit demokratisk samfunn må retten til å engasjere seg ut frå livssyn og overtyding haldast høgt i hevd.
Kristeleg Folkeparti går inn for:
· at friskulane, som er basert på livssyn og/eller pedagogiske alternativ, må sikrast stabile rammevilkår i utdanningssystemet.
· at folkehøgskulen vert synleggjort som eit verdfullt supplement til den vidaregåande opplæringa i fylket.
Kapittel 4: SAMFERDSEL
Gode samferdselstilbod er viktige for robuste bu- og arbeidsmarknadsregionar i Møre og Romsdal. Gode kommunikasjonar er viktige for busettinga og næringslivet i fylket vårt. I tråd med handlingsprogrammet for trafikktrygging må det vere ei offensiv satsing for å få ned talet på ulukker i trafikken. Særleg må det satsast på tiltak for å hindre ulukker med barn og unge i trafikken, bl.a. med utbygging av gang- og sykkelvegar, og aktive haldningskampanjer for ungdom.
Kristeleg Folkeparti går inn for:
· å halde fast ved prioriteringane i Handlingsplan for riksvegar 2002-2011.
· auka opprusting av fylkesvegane med fast dekke, mellom anna med statleg medverknad og eventuelle kommunale spleiselag.
· å sikre vegsamband i utkantane.
· å samordne kollektivtrafikken i byar og tettstader til eit effektivt nærtrafikksystem.
· at det blir teke ekstra omsyn til trafikktryggleik med sikringstiltak.
· at gang- og sykkelvegar må planleggast og byggjast samstundes med nye veganlegg. Forsøk med enkle løysingar må ha sterk fokus.
· at Fylkestrafikktryggingsutvalet (FTU) blir oppretthalde som eige utval.
· at ordninga med miljøkort og ungdomskort må halde fram, og at ordninga med studentrabattar må forbetrast.
· at gode kollektivterminalar og gode ruteopplysningssystem må utviklast.
· å få betre korrespondansar mellom viktige kollektivtilbod i fylket.
· å betre kommunikasjonstilhøva for funksjonshemma.
· å sikre midlar til rassikring av riks- og fylkesvegar, prioriterte flaskehalsar på riksvegane, samt sikring av rustskadde bruer.
· at fraktebåtnæringa blir sett på som viktig både i transportsamanheng og for arbeid og busetting i kystområda.
· at ferjetakstane blir halde på eit rimeleg nivå.
· at det blir innført ei rabattordning for attståande bilar i ferjetrafikken.
· at ferjetilbodet blir oppgradert etter standardkrava i Fylkesdelplan for transport, med forbetring av frekvens, kapasitet og opningstid (nattferjer).
· at det vert fleire gassdrevne ferjer i fylket vårt.
· å betre tilhøva for sjøtransport, til dømes ved nybygging og modernisering av kaier, terminalar og hamner.
· å arbeide for gode flytilbod til alle dei 4 flyplassane våre.
· at Stad skipstunnel vert realisert.
· å oppretthalde hurtigruta sine anløpsstader i Møre og Romsdal.
· hurtigbåtsamband til avsidesliggande bygder.
· å oppretthalde eit godt kollektivtilbod til øykommuner.
Kapittel 5: NÆRINGS- OG ARBEIDSLIV
Små og mellomstore bedrifter har vore, og er ryggrada i næringslivet i mange kommuner i fylket. Sysselsettinga i konkurranseutsett industri er mykje høgare i Møre og Romsdal enn i resten av landet. Fylkeskommunen skal i si nye rolle vere ein pådrivar for næringspolitikk i regionen og stimulere til auka produktivitet og lønsemd for verksemder i fylket. Her er forsking og utviklingsarbeid eit viktig verkemiddel.
Små og mellomstore verksemder er ryggraden i norsk næringsliv, og bør få betre vilkår. KrF vil arbeide for gode rammevilkår for eksisterande verksemder og legge til rette for nyskaping og forsking. Strategisk næringsplan er òg eit viktig verkemiddel i denne samanhengen. Det må vere ei prioritert oppgåve å auke vidareforedlinga av produkt frå fylket.
For Kristeleg Folkeparti er det viktig:
· å ha ein distriktspolitikk basert på samspel mellom byane og distrikta.
· å ha ein aktiv og målretta landbrukspolitikk som er viktig for nærings- og
lokalsamfunna i fylket.
· å ha ein fiskeripolitikk som gjev dei tradisjonelle fiskeria både tryggleik for utnytting av fiskeressursane og utviklingshøve for vidareforedling av desse ressursane.
· å sikre grunnlaget for oppdrettsnæringa. Denne næringa må sikrast gode rammevilkår.
· å sikre ei vidare satsing på reiselivsnæringa, basert på ei god forvalting av Møre og Romsdal sine eineståande natur- og kulturkvalitetar.
· å utvikle sterke finansmiljø i Ålesund, Molde og Kristiansund.
· å ta vare på møbelindustrien, miljøet og småindustrien i Møre og Romsdal.
· å ta vare på det maritime industrimiljøet i fylket vårt.
· å behalde pendlarfrådraget på skattesetelen.
· at rammevilkåra for industrien vert betre ved at fleire kommunar i Møre og Romsdal får redusert arbeidsgjevaravgift.
· med auka støtte til opplæring og marknadsføring gjennom Statens nærings- og distriktsutviklingsfond (SND).
· med samordning av verkemidla i næringspolitikken.
· med auka satsing på bedriftsutvikling, forsking og oppbygging av spisskompetanse for å sikre eksisterande arbeidsplassar og skape nye.
· at framtidsretta rammevilkår for industri og sjøfart hindrar utflagging til lågkostland.
· at den vidaregåande opplæringa må ha utdanningstilbod/lærlingeplassar som gjer at fiske, fangst og foredling kan vere ei god og framtidsretta næring.
Kristeleg Folkeparti er oppteken av å satse på auka vidareforedling av produkt frå fylket. Følgjande produkt bør få særskild fokus: -utnytting av olje og gass både på sjø og land, -bruk og vidareforedling av energiressursar, -turisme og reiseliv og matproduksjon.
Dei store olje- og gassfunna på den norske kontinentalsokkelen er ei stor og positiv utfordring for Møre og Romsdal. Store deler av aktiviteten på denne sektoren må kome i fylket - jamfør "Ormen til Møre" - for å gje auka aktivitet og sysselsetting.
5.1 LANDBRUK, SKOGBRUK OG KULTURLANDSKAP
Kristeleg Folkeparti vil gå inn for:
5.1.1. JORDBRUK
· at det i husdyrhaldet vert lagt til rette for nye driftsformer som til dømes fellesdrift eller kombinasjonsdrift.
· å gjere det lettare for nyetablerarar i landbruket å ta over gardsbruk som er til sals.
· å medverke til auka vidareforedling av landbruksprodukt i Møre og Romsdal, og stimulere til satsing på nye produkt - for eksempel turisme, husflid og anna småindustri.
· at nye miljøvenlege driftsformer må bli utvikla og prøvde, saman med samdriftsformer.
5.1.2 SKOGBRUK
· at skogbruksnæringa blir sikra gode avtakstilhøve.
· å styrke arbeidet for avverking av skog i fylket, med mellom anna betre lønsemd gjennom statlege rammevilkår.
5.1.3 KULTURLANDSKAP
· at kulturlandskapet blir sett på som ein viktig ressurs for reiselivet.
· at kulturlandskapet blir teke godt vare på gjennom tradisjonelt landbruk, og med statlege stimuleringstiltak.
5.2 FISKERINÆRING OG HAVBRUK
Møre og Romsdal er det største fiskerifylket i landet. Fiskerinæringa er avgjerande for økonomi og busetnad i kystkommunane våre. Denne næringa har òg stor verdi for nasjonal økonomi og matforsyning. Fiskerinæringa er viktig for sysselsettinga i kyststrøka våre.
Havbruksnæringa er særs viktig i Møre og Romsdal, og gir mange arbeidsplassar her i fylket. Dette gjeld både direkte og gjennom for eksempel forproduksjon og utstyrsleveranser.
Kristeleg Folkeparti går inn for:
· ei fornuftig forvalting av fiskeriressursane, som tek omsyn til fornyingsevna og næringa sine utøvarar.
· at fiskeflåten i fylket blir gitt finansielle rammevilkår til naudsynt fornying og modernisering.
· at det blir satsa sterkt på produktutvikling av alle matnyttige fiskeslag og marknadsføring av fiskevarer både for innanlands omsetnad og for eksport.
· at fiskarane ikkje skal ha tap som følgje av at oljeverksemda nyttar sjøområde med tradisjonelt gode fiskeressursar.
· at forsking i vårt fylke innanfor fiskeri og havbruk blir styrka gjennom auka oppdragsmengde og tilføring av ressursar - spesielt innanfor landbasert verksemd.
· å styrke arbeidet med å utnytte større delar av fangstvolumet til ferdigprodukt.
· å ha ei sikker og godt utbygd sjøredningsteneste.
· at den vidaregåande opplæringa må ha utdanningstilbod/lærlingeplassar, som gjer at fiske, fangst og foredling kan vere ei god og framtidsretta næring.
· å utvikle oppdrett av ulike slag som kvitfisk, skaldyr og skjel i eit samarbeid mellom privat og offentleg innsats.
· ein fornuftig balanse mellom vernesoner i fjord- og kyststroka og oppdrettsnæringa sine vilkår for vidare utbygging og vekst.
· at kyst- og fjordfiskeflåten blir gitt kvoter og rammer som sikrar eksistensen.
· å styrke fokus på forvalting av villaks og villørret.
5.3 OLJEVERKSEMD
Dei store olje- og gassforekomstane utanfor kysten vår utgjer ei stor utfordring, både på miljøsida og på teknologi-/utviklingssida. Dei er verdifulle naturressursar som i aukande grad må bli grunnlag for arbeidsplassar og verdiskaping i Møre og Romsdal. Nærleiken til kysten stiller særlege krav til oljeberedskap.
Kristeleg Folkeparti går inn for:
· at Møre og Romsdal får ein stor del av auken av oljearbeidsplassar knytt til Midt-norsk sokkel.
· at oljeberedskapen blir styrka og betre samordna mellom dei ansvarlege, og at det blir teke tilstrekkeleg omsyn til fugle- og dyrelivet på kysten.
· at oljeleiting og drift utanfor kysten av Møre og Romsdal blir planlagt i samarbeid med fiskeriorganisasjonane.
· gasskraftverk med CO2-handtering.
· å utvikle miljøvenleg energiutnytting av gass, som supplement til elektrisk energiforbruk.
· å utvikle anna industriell utnytting av ilandført gass.
5.4 HANDEL
Handel har ein viktig funksjon som formidlar av ferdige produkt til forbrukaren. Nærbutikken har ein sentral plass i lokalsamfunnet. I ein desentraliseringspolitikk er det difor eit viktig moment å gjere slik forretningsdrift mogleg.
Kristeleg Folkeparti går inn for:
· å styrke nærbutikkane og sikre servicetilbodet i distrikta ved mellom anna å legge tilleggsoppgåver til daglegvarebutikkane, som til dømes godsekspedisjon, posttenester, medisinutsal, bensin og lotteri.
· at handelsnæringa i fylket må få sin naturlege del når det gjeld leveringar og tenester til oljeverksemd utanfor midt-Noreg.
· at Statens nærings- og distriktsutviklingsfond (SND) kan gi lån og tilskot til handelsverksemder i utkantstrøk.
5.5 REISELIV
Møre og Romsdal er eit ettertrakta reisemål på landsbasis med internasjonalt kjende reisemål, som til dømes Geiranger og Trollstigen. I fleire kommunar er reiselivsnæringa av stor betydning for å oppretthalde både sysselsettinga, service- og handelsnæringa. Reiselivet må difor få best mogleg rammevilkår også her i fylket. Turistnæringa er ein stadig viktigare del av næringslivet i Møre og Romsdal. Fylket og kommunane må særleg støtte tiltak som utviklar jamn sysselsetting med heilårsarbeidsplassar.
Kristeleg Folkeparti går inn for:
· å sikre Møre og Romsdal sin del av reiselivsveksten i Noreg ved å sette inn større ressursar til produktutvikling.
· utbygging av overnattingstilbod og aktivitetar med rot i den lokale kulturtradisjonen.
· å arbeide for å få realisert dei prioriterte opplevingssentra i framlegg til Kulturpolitisk strategiplan.
· auka samarbeid mellom reiselivsnæringa, kulturorganisasjonane og næringslivet om å gi turistane eit mest mogleg allsidig tilbod.
· gode støtte- og finansieringsordningar for reiselivsbedrifter som satsar på alkoholfrie miljø.
· at alkoholhaldige drikkevarer ikkje skal serverast på rutegåande ferjer eller rutebåtar.
· at Møre og Romsdal satsar sterkare på reiseliv, jamfør Sogn og Fjordane og dei andre vestlandsfylka.
· bevaring av busettinga i distrikta.
Kapittel 6: KULTUR
Møre og Romsdal har eit rikt kulturliv, med store variasjonar rundt i fylket. Kultur gjer livet rikare og meir meiningsfylt. Kulturaktivitetar gir trivnad og skaper sosiale møteplassar. Den kan vere ein del av eit førebyggjande arbeid for å fremje helse og trivnad. Kultur er difor viktig for ei positiv utvikling og busetting i fylket vårt.
6.1 KRISTENDOM OG KULTUR
Kristeleg Folkeparti ønskjer eit kulturelt mangfald. KrF meiner at kulturlivet må ha den kristne arven som ein del av grunnlaget og som ein viktig inspirasjonskjelde. Menneskeverd, fridom under ansvar og vilje til å forvalte skaparverket til beste for alle skal prege kulturlivet. Den Norske Kyrkja, frikyrkjesamfunna og dei frivillige organisasjonane har ei grunnleggjande og positiv påverkingskraft på folkelivet gjennom forkynning, undervisning og kulturelle aktivitetar.
6.2 KULTUR OG HELSE
Kultur har ein viktig eigenverdi som gir auka livskvalitet. Denne auka livskvaliteten kan igjen bidra i førebyggjande arbeid mot kriminalitet og helseproblem. Det offentlege satsar på kultur, både som velferdstilbod, og fordi det er samfunnsøkonomisk lønsamt på førebyggjingssida.
6.3 TILTAK FOR BARN OG UNGE
Vi ønskjer at barna våre skal utvikle seg til aktive og ansvarlege menneske. Dette er viktig i ei tid med mange passiviserande kommersielle tilbod og stort mediepress. Dei fleste tilbod til barn og unge vert gitt av frivillige organisasjonar i nærmiljøet. Dette er positivt og bør halde fram.
Kristelig Folkeparti går inn for:
· å formidle kunstoppleving til barn og unge og stimulere til skapande aktivitet, til dømes gjennom "Kulturnista" - og den kulturelle skulesekken, og ungdomens kulturmønstring.
· å stimulere barn og unge til å ta del i skapande kulturaktivitetar, til dømes gjennom ungdomens kulturmønstring.
· at økonomiske motiv ikkje einsidig skal dirigere kulturlivet, men at ein oppmuntrar til
frivillig engasjement.
· aktivt å støtte fråhaldslag og andre lag som driv haldningsskapande arbeid mot rus.
· å medverke til at helgefreden vert verna.
· at fylket gir stønad til det arbeidet dei frivillige organisasjonane gjer for at barn og unge skal ha eit meiningsfullt fritidstilbod.
· at stønad til ungdomsaktivitetar som går føre seg i rusfrie miljø blir prioritert.
· å skape møteplassar mellom innvandrarar og norsk ungdom.
· å styrke integreringa av barn og unge med særskilde behov i barne- og ungdomsmiljøa.
6.4 FRILUFTSLIV OG IDRETT
Menneska har behov for rekreasjon og fysisk trening, ikkje minst i vårt moderne samfunn. Ut frå dette vil vi sikre friluftsområde og idrettsanlegg som kan nyttast av alle.
Kristeleg Folkeparti går inn for:
· å legge til rette for allsidig idrettsaktivitet, særleg med sikte på masseidrett for
barn og unge.
· tiltak i kampen mot rusgiftbruk i idrettsmiljø.
· at stønad blir gitt til regionale og sentrale idrettsanlegg som òg dekker konkurranseidretten sine behov.
· å stimulere bruken av naturområda.
6.5 KULTURVERN
Kristeleg Folkeparti vil ta vare på vår historiske arv og nasjonale og lokale tradisjonar. Møre og Romsdal har mange kulturminne som er verneverdige. Vi vil vere med å ta vare på desse, til beste for oss sjølve og komande generasjonar.
Kristeleg Folkeparti går inn for:
· å arbeide for utbyggjing av arkivtenestene i fylket, mellom anna folkemusikkarkivet og fylkesfotoarkivet.
· å arbeide for å registrere og verne gamle bygningar og miljø i samarbeid med stat og kommune.
· å satse på at den gamle kystkulturen vert teken vare på og dokumentert.
· auka formidling av kunnskap om vår kulturarv til neste generasjon
· å legge til rette for aktiv bruk av kulturminna og musea.
· å styrke musea og gi dei ein god og distriktsvenleg profil.
· å styrke kulturvernarbeidet gjennom arkiv-, bibliotek- og musè-reforma (ABM-reforma)
· å gi økonomisk stønad til rehabilitering av verneverdige miljø/bygg.
6.6 KUNST- OG KULTURFORMIDLING
Kunst- og kulturformidlinga bør vere prega av aktiv deltaking og eit godt samspel mellom profesjonelle og amatørar.
Kristeleg Folkeparti går inn for:
· at kunstnarane får gode arbeidsvilkår og at talent i lokalmiljøa får høve til å utvikle seg.
· at økonomisk stønad til teaterformål i større grad må stimulere til amatørteater-aktivitetar.
· at ein over tid legg til rette for at teater vert tilgjengelig for fleire i fylket vårt.
· å leggje forholda tilrette for lokalt og regionalt song- og musikkliv.
Kapittel 7: HELSE- OG SOSIALPOLITIKK
Kristeleg Folkeparti ønskjer å legge det kristne synet på menneske til grunn for sin helse- og sosialpolitikk. Eit menneskesyn som seier at kvart menneskeliv har uendeleg stor verdi, og at alle menneske er likeverdige. I samsvar med dette vil det vere eit grunnleggjande trekk ved Kristeleg Folkeparti sin helse- og sosialpolitikk å hjelpe alle svake grupper.
Dei frivillege organisasjonane er positive og verdfulle innslag i helse- og sosialsektoren og må difor få gode vilkår også i framtida.
Kristeleg Folkeparti går inn for:
· at det førebyggjande helsearbeidet vert styrka i helseføretaka sitt arbeid.
· at omsorga for svake grupper i samfunnet må bli prioritert framfor auka velferd for dei som er friske.
· at det gjennom aktiv samfunnsplanleggjing og tiltak innan idrett og friluftsliv vert lagt til rette for auka fysisk aktivitet i heile befolkninga.
· at luftforureininga vert redusert.
· å betre dei praktiske hjelpetiltaka for vanskelegstilte gravide, slik at fosteret sin rett til liv blir ivareteke på beste måte, og at mor og barn kan få det tilbod dei treng for å få eit meiningsfylt og trygt liv.
· at AMATHEA-kontor - som driv rådgjevingsteneste for gravide i fylket (tidlegare AAN) må få økonomisk stønad frå fylkeskommunen.
· at bruk av rusmidlar og tobakk vert redusert monaleg.
· at sjukehusa i Møre og Romsdal får like gode økonomiske rammer for dei somatiske tenester som i resten av landet.
· at sjukehustenester ikkje vert sentralisert til dei store sjukehusa, utan at dette er naudsynt av medisinske årsaker. Dermed må alle dei 4 sjukehusa i fylket sikrast fortsatt drift som fullverdige sjukehus.
· at sjukehusa utvikler eit betre samarbeid med helsetenestene i kommunane.
· at aktiv rehabilitering etter sjukdom/skade blir styrka.
· at det må bli betre samanheng mellom dei einskilde rehabiliteringstenestene i sjukehus, opptreningsinstitusjonar og det kommunale tenestetilbodet.
· at ambulansetenesta både må ta omsyn til kravet om høg fagleg standard og nærleik til brukarane av tenesta.
7.1 TANNHELSE
Kristeleg Folkeparti vil arbeide for:
· at den offentlege tannhelsetenesta gir eit fullgodt tilbod til prioriterte grupper som: barn og ungdom 0-18 år, psykisk utviklingshemma over 18 år, eldre, langtidssjuke og uføre i institusjon, ungdom 19-20 år (rabattordninga).
· at rett til tannhelsetilbodet blir gjort kjent for dei aktuelle gruppene.
· at den offentlege tannhelsetenesta sikrar tilgang til spesialisttenester i regionane, òg i privat regi.
· sikre stimuleringstiltak for å sikre personell til offentleg tannhelseteneste i distrikta.
· å sikre ein desentralisert klinikkstruktur.
7.2 EDRUSKAPSPOLITIKK
Alkohol- og narkotikamisbruket er utan samanlikning vårt største sosiale problem. Alkohol og narkotika øydelegg mange heimar, tek mange liv og kostar samfunnet milliardar av kroner. KrF vil difor arbeide politisk for ein rusfri livsstil.
Kristeleg Folkeparti vil arbeide for:
· at arrangement og representasjon i fylkeskommunal regi skal vere alkoholfrie - og at fylkeskommunen sine institusjonar skal vere røykfrie.
· å støtte ungdoms- og idrettsarbeid med bevisst rusfri miljøprofil.
· å styrke ANT-undervisninga i den vidaregåande skulen. Dei positive sidene ved ein rusfri livsstil må vektleggjast. (ANT = alkohol, narkotika og tobakk.)
· å sikre drifta ved behandlingsplassar for rusmisbrukarar, som til dømes Evangeliesentra.
7.3 BARNE- OG FAMILIEVERN
Kristeleg Folkeparti vil arbeide for:
· at det førebyggjande barne- og ungdomsvernet vert betra med større vekt på å
utvikle gode oppvekstmiljø og eit godt samarbeid mellom dei kommunale og spesialiserte tenestene.
· at dei spesialiserte barneverntenestene samarbeider med kommunane for betre kompetanse og fagleg kontinuitet i barnevernet.
· at fylkeskommunen har eit tilstrekkeleg stort in­stitusjons­tilbod både for barn og ungdom.
· at familierådgjevingstenesta må styrkast i heile fylket.
7.4 KRISESENTRA
Kristeleg Folkeparti vil arbeide for:
· at det blir gitt støtte til krisesentra og Kirkens SOS-teneste og støttesenter mot incest i Møre og Romsdal.
· at det blir gitt støtte til Kirkens Bymisjon.
7.5 AAN
Kristeleg Folkeparti vil arbeide for:
· at AMATHEA-kontor -som driv rådgjevingsteneste for gravide (tidlegare AAN) i Møre og Romsdal, blir sikra økonomisk ansvarleg drift.
7.6 ARBEID MED NARKOTIKAMISBRUKARAR
Kristeleg Folkeparti vil arbeide for:
· å sette fokus på å hjelpe narkomane ut av misbruket.
· å vurdere oppretting av sprøyterom i dei største byane våre.
· å hjelpe tidlegare narkomane til å få eit verdfullt liv etter avvenning.
Kapittel 8: MILJØ- OG RESSURSFORVALTING
Møre og Romsdal er rik på rein luft og flott natur som vi alle dreg nytte av. I deler av fylket har kraftig vekst skapt auka konflikter mellom næringsinteresser, friluftsliv, miljøinteresser og verneinteresser. Det er difor ein fare for at kortsiktige økonomiske interesser kan kome til å gå på bekostning av langsiktige miljømessige behov. Miljøperspektivet må difor bli integrert i alle sektorar.
Kompetansen innanfor arealplanlegging i kommunane må styrkast.
Kristeleg Folkeparti går inn for:
· at "føre var"-prinsippet i større grad må få styre planprosessane i fylket. Det vil seie at tvilen kjem naturen til gode i utbyggingssaker.
· å fortsette vernearbeidet for plante-, fugle- og dyreliv, inkludert vern av særskilde biotopar som varmekjær lauvskog og "urskog".
· ein framleis streng praksis på utslepp frå alle næringar.
· å styrke arbeidet med kjeldesortering.
· å støtte opp under interkommunale miljøtiltak innanfor reiseliv og turisme.
· auka beredskap mot radioaktive utslepp.
· auka sikkerheit for transport langs kysten, med styrking av overvaking og beredskap i tilfelle båthavari.
· at Møre og Romsdal må vere aktuell lokaliseringsstad for utvida nasjonal
overvakingsplassering.
· å sikre at kystkommunane har eit godt oljevernberedskap med tilstrekkeleg utstyr.
· at alle kommuner i Møre og Romsdal skal oppfordrast til å slutte seg til Fredrikstad-erklæringa og starte med LA21-tiltak (Lokal Agenda).
8.1 ENERGI
Energitilgangen er viktig for å sikre arbeidsplassar og ei desentralisert busetting, og må difor vere under offentleg styring. Kristeleg Folkeparti vil arbeide for å dempe veksten i energiforbruket ved aktiv satsing på ENØK-tiltak. Samtidig vil ein aktivt støtte opp under forsking på nye og miljøvenlege energiformer.
Kristeleg Folkeparti går inn for:
· at modernisering av eldre kraftverk og opprusting av overførings- og ledningsnett blir prioritert, framfor utbygging av nye kraftverk.
· å støtte småkraftverk.
· intensivering av ENØK-tiltak.
· ansvarleg utnytting av gassressursane til energiproduksjon. Føresetnaden for dette er bruk av teknologi som gir større utnytting av energien og mindre utslepp av miljøskadelege stoff enn i dag.
· ein fortsatt desentralisert struktur av Statnett.
· utvikling og utnytting av alternative energikjelder, særleg fornybar energi.
Kapittel 9: SAMARBEID NASJONALT OG INTERNASJONALT
Fylkeskommunen må vere ein pådrivar for nasjonale og internasjonale nettverk. Fylkeskommunen må vidareutvikle venskapsfylke-ordningar som bl.a. Ribe Amt i Danmark og Librec i Tsjekkia.
Regionane må òg delta i arbeidet for fred og forståing m.v. i den nasjonale strategien - i nært samarbeid med bistand- og utanriksdepartementet.
Kapittel 10: FORBRUKARPOLITIKK
Kristeleg Folkeparti vil legge etiske mål på det private forbruket vårt. Målet må vere personleg tryggleik, gode levevilkår for alle, større solidaritet og likeverd mellom forbrukarar og styrking av familie og nærmiljø.
Kristeleg Folkeparti går inn for:
· at forbrukarane blir sikra rask og god service i nærmiljøet, samt nøktern og sakleg informasjon.
· å oppretthalde eit eige forbrukarkontor i Møre og Romsdal.
· å styrke Forbrukarrådet i fylket, slik at det kan gi god informasjon og fagleg service.
· å støtte arbeidet for å redusere helseskadelege forureiningar i luft, jord og vatn.
· at Næringsmiddelkontrollen må bli sett i stand til å utføre ein strengare kontroll av giftstoff i matvarer.
OPPSUMMERING
Kristeleg Folkeparti meiner at Fylkesplan må meir aktivt nyttast som styringsreiskap. Dette inneberer målsettingar for utvikling av kultur, samferdsel, næringsutvikling m.v. Gode prosessar rundt fylkesplanen vil kunne bidra til politiske løysingar i regionalt perspektiv, og for den einskilde kommune.
Fylkesplanen må vere eit førande dokument i forhold til statlege styresmakter. Her
er det viktig at fylkeskommunen legg til rette for politiske verkstader som fører fram
til gode løysingar for dei berørte lokalsamfunn og kommuner. Nettopp samarbeid og
samhandling med kommunane og regionråda kan gi fylkeskommunen fornya og
styrka legitimitet.
Møre og Romsdal sine interesser som eige fylke må ivaretakast i samarbeid med
andre fylker, med landsdekkande organisasjonar og gjennom kontakt med våre stortingspolitikarar.
