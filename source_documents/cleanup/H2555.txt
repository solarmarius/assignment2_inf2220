
Pressemelding 20.06.1994
Kjell Magne Bondevik på pressekonferanse:
Folkeavstemning om
EU, ikke om Gro !
- Arbeiderpartiets ekstraordinære landsmøte viser det vi visste var Ja-sidens strategi: Statsministerens autoritet gjøres til et hovedspørsmål i EF-saken. Men folkeavstemningen i november er ikke en avstemning for eller imot Gro, men for eller imot norsk medlemskap i Unionen.
Det var Kristelig Folkepartis leder, Kjell Magne Bondevik, som sa dette på en pressekonferanse i Oslo mandag i forbindelse med partiets sentralstyremøte.
Bondevik sa at det er freidig av Ja-siden å gjøre EU-medlemskap til et spørsmål om internasjonal solidaritet.
- Jeg finner meg ikke i at de som strammer inn flyktningepolitikken og skjærer ned på vår bistand til den fattige verden, skal beskylde oss på Nei-siden for mangel på internasjonal solidaritet - vi som kjemper mot Regjeringen, Høyre og Fremskrittspartiets kutt i bistand til fattige og forfulgte.
Norge kan spille en friere og viktigere rolle som brobygger i internasjonal politikk utenfor Den europeiske Union, sa Bondevik.
KrF i nøkkelrolle,
har oppnådd resultater.
Etter valget i fjor høst ble Kristelig Folkeparti av mange spådd en tilværelse "i skyggenes dal". Men Høyre og Senterpartiet stilte seg slik at Kristelig Folkeparti kunne gå inn, bruke situasjonen og få en nøkkelrolle i arbeidet med budsjettpolitikken. Kristelig Folkeparti har på denne måten oppnådd tydelige resultater. Bare nå i forbindelse med Revidert nasjonalbudsjett bidro KrF til å beholde moms-kompensasjonen for matvarer, hindre dieselavgift for busser som ville bety økte billettpriser, redusert rente i Lånekassa for utdanning og økte midler til kirkelig arbeid.
Kristelig Folkepartis budsjettforlik med Arbeiderpartiet betyr ikke et generelt samarbeid mellom de to partiene. Det har vi vist i andre saker. KrF har vært i fremste rekke i opposisjonen mot Regjeringen når det gjelder genteknologien, obligatorisk skole for 6-åringer, flyktninge- og asylpolitikken m.m.
Hvis vi ser tilbake på det første året av denne stortingsperioden, må Kristelig Folkeparti notere som positivt bl.a. følgende:
Det er ny vilje til dialog i spørsmålet om genteknologi og abort, det er oppnådd økt støtte til mye frivillig arbeid, og vilkårene for skoleungdom og studenter er forbedret både ved økt stipendandel og redusert rente.
Av skuffelser må vi fastslå at vi har fått en for liberal lov om genteknologi, Regjeringen har fått flertall for innstramninger i asyl- og flyktningepolitikken, det er vedtatt obligatorisk skole for 6-åringene, og vi har ikke fått gjennomslag hos flertallet for kontantstøtte for småbarnsforeldre og lik behandling av gifte og samboende pensjonister.
- Kristelig Folkeparti vil fortsette med familiepolitiske markeringer. Stortinget må bl.a. på nytt ta stilling til forslag om kontantstøtte for småbarnsforeldre. I denne saken står det på Senterpartiet om vi skal få flertall. I spørsmålet om lik behandling av gifte og samboende pensjonister har det skjedd en viss forbedring, men det er enda et godt stykke igjen til full likebehandling.
Det knytter seg stor usikkerhet og uro til framstøtet i Stortinget like før sommeren som kan rokke ved verdigrunnlaget i barnehage og skole. Under behandlingen av barnehageloven har SV fremmet forslag som svekker lovens kristne formålsparagraf. Jeg håper Stortinget til høsten slår tilbake dette framstøt. I kirke- og undervisningskomitéen har Arbeiderpartriet, SV og Senterpartiet en uttalelse om privatskoleloven som gir grunn til å frykte at det her vil komme innstramninger. Kristelig Folkeparti håper at alle ikke-sosialistiske partier står ved tidligere forpliktelser når det gjelder retten til å danne friskole på basis av livssyn, alternativ pedagogikk eller kvantitative behov. Vi har ikke hatt en utvikling av privatskoler i Norge som gir grunn til en mer restriktiv linje.
KrF vil ta opp kampen i disse viktige verdispørsmål.
Alle disse spørsmål viser tydeligere enn noen gang at det er behov for et sterkt Kristelig Folkeparti som står samlet i de sentrale verdispørsmål, sa Bondevik i sin oppsummering av Stortingets vårsesjon.
