
Torsdag 21. januar 1993
Parlamentarisk leder Kåre Gjønnes (KrF):
ET SAMFUNN KAN IKKE LEVE I ET RELIGIØST VAKUM
-Det er en skremmende utvikling som har funnet sted dersom det er sant at kanskje flesteparten av de mange kirkebrannene i 1992 ble påsatt av folk med bakgrunn i satanistiske miljøer. Det bekrefter i så fall hvor viktig det er at et samfunn har klare verdier, og at disse er tuftet på en kristen grunnvoll. Dette sa Kristelig Folkepartis parlamentariske leder Kåre Gjønnes på årsmøtet i Austevoll KrF torsdag kveld.
Kåre Gjønnes sa at det er all grunn til å ta på alvor at det finnes satanistiske miljøer i Norge.
-At slike krefter vinner fram der kristendommen går tilbake, er en prosess som vi kjenner både fra Bibelen og fra kirkens liv. Et samfunn kan ikke fungere i et religiøst vakum, sa han.
Kåre Gjønnes understreket at han ikke ønsker å kommentere den konkrete arrestasjonen i Bergen, eller en sak som er under etterforskning, men mente at det intervjuet den arresterte 18-åringen har gitt til Bergens Tidende, i seg selv er et alvorlig varsel om en skremmende utvikling.
-Jeg konstaterer også at de som på et tidlig tidspunkt sa at de fryktet det var okkulte miljøer som sto bak de mange kirkebrannene, nå ser ut til å ha fått sine verste anelser bekreftet, selv om de ble avvist og til dels latterliggjort den gang. De mange kirkebrannene har spredt mye frykt i hele samfunnet. Dersom satanistiske miljøer får blomstre opp, vil både kulturen og selve samfunnet være truet, sa Kåre Gjønnes i sitt foredrag i Austvoll KrF torsdag kveld.
