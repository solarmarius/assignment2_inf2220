
Onsdag 14. juni 1995
Næringspolitisk talsmann Lars Gunnar Lie, KrF:
NEI TIL "FABRIKK-JORDBRUK"
-Årets jordbruksoppgjer føyer seg inn i rekka av oppgjer som vil pressa jordbruks-næinga meir og meir i retning av eit "fabrikkprega" landbruk. Eg meiner den avtalen vi handsamer i dag er i nærleiken av smertegrensa for det næringen kan tole. Det sa Kristeleg Folkeparti sin næringspolitiske talsmann Lars Gunnar Lie då Stortinget onsdag handsama jordbruksoppgjeret.
Lars Gunnar Lie gav partane i jordbruksoppgjeret honnør for at dei hadde greidd å få til ein betre distrikts- og småbruksprofil enn Regjeringa hadde lagt opp til, og for at de tok belastninga med å føre tingingane fram til avslutting og eit tilrådd resultat. Samstundes åtvara han landbruksministeren om å ta på alvor den uroa som er mellom yrkesutøvarane, og sa at det kan verte svært negativt for heile næringa dersom pessimisme får spreie seg i heile næringa.
-Oppgjeret handlar ikkje berre om kroner og øre. Den psykologiske sida ved oppggjeret er og vel verd å legge merke til, sa Lars Gunnar Lie. Han la til at reell negativ inntektsutvekling frå 1994 til 1995 og usikkerhet knytta til berekningane for utviklinga framover er med og forsterkar dette, og førde mellom anna til at eit fleirtal i småbrukarlaget sa nei til avtalen.
Lars Gunnar Lie sa seg kritisk til departementet sin føresetnad om at ein brukar må ha meir enn 75 prosent av inntekta si frå jord-, hage- og/eller skogbruk for å kunne få investeringstilskot for 1996. Han sa at eit slikt krav var altfor rigorøst, og vil få store, negative konsekvensar for dei små bruka i distrikta.
-Vi skal etter mi meining framleis ha ulike typar bruk her i landet, kombinasjons-bruk, familiebruk og deltidsbruk, og då må det vere mogeleg for dei ulike brukstypane å kunne investere for å få til eit betre utnytting av ressursane, sa Lars Gunnar Lie, og la fram eit framlegg om at departementet må drøfte andre kriteriar for tildeling av investeringstilskot med næringa sine organisasjonar. (KrF-Press/NPE)
