
fredag 7. mai
Arbeiderpartiets stortingsgruppe
Gjennomslag for Arbeiderpartiet i rovviltpolitikken
Arbeiderpartiet får stort gjennomslag for sin politikk når Stortingets energi- og miljøkomitè i dag har avgitt sin innstilling til Rovviltmeldingen.
- Gjennom samarbeid med SV og regjeringspartiene danner vi et bredt politisk forlik som kan danne grunnlag for en mer langsiktig og forutsigbar rovviltforvaltning. Brei politisk enighet om disse sakene, vil også dempe konfliktene på området, sier Arbeiderpartiets miljøpolitiske talskvinne, Sylvia Brustad.
- For Arbeiderpartiet var det svært viktig å få flertall for store endringer i forhold til det Regjeringen la opp til i rovviltmeldingen, sier Brustad. Det har vi klart. De viktigste endringene vi har gjort og som er i tråd med Arbeiderpartiets politikk er:
- Fortsatt todelt målsetning. Det vil si at det fortsatt skal være mulig å drive med landbruk i områder med rovvilt.
- Forebyggingen mot rovviltskader økes
- Ny ordning med kompensasjon til kommuner der rovviltbelastningen er stor.
- Den lokale medvirkning i rovviltforvaltningen blir større, ved at vi for eksempel har økt antallet forvaltningsregioner og får lokal medvirking i bestandsregistreringen.
- Erstatningsordningen skal fortsatt gi erstatninger til skjønnsmessig tap, samtidig som noe også skal gå til forebyggende tiltak. Ordningen skal fortsatt administreres av Miljøverndepartementet.
- Forvaltningssonen for ulv blir større enn hva Regjeringen la opp til, og det skal være tre årlige ynglinger av ulv innenfor sona.
- Bestandsmålene på jerv og bjørn reduseres i forhold til Regjeringens forslag.
- Mer effektiv felling av skadedyr.
- Villreinen skal tas hensyn til.
- Det internasjonale samarbeidet på dette området skal styrkes.
- Forsøkene om statlig leie av jaktterreng videreføres.
