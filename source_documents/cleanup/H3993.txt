
11.6.2001
Morten Lund,
Pressemelding fra
Studentboliger i Trondheim:
HAR GISKE SOVET I TIMEN?
Senterpartiets stortingsrepresentant fra Sør Trøndelag, Morten Lund, er ikke fornøyd med statsråd Trond Giskes svar på hvorfor Studentsamskipnaden i Trondheim ikke fikk tilslaget da NTNU solgte ei tomt på Rosenborg. Samskipnaden ønsket å kjøpe tomten for å bygge flere studentboliger. I stedet har NTNU godtatt et bud fra Veidekke og Heimdal Gruppen som er noe høyere .
I et brev til Giske ba Lund om at statsråden tok initiativ i denne saken for å få løst den til studentens beste, men statsråden viser i stedet til en instruks fra 1997 der det heter at avhending av statlig eiendom skal skje til markedspris, og at det kun er Stortinget som eventuelt kan bestemme at dette prinsippet skal fravikes.
-Ap og Giske har somlet i denne saken, og nå kommer Senterpartiet til å ta saken inn i Stortinget og foreslå at instruksen skal vike slik at Samskipnaden gis anledning til å kjøpe angjeldende tomt for å bygge studentboliger. De som vil stemme i mot dette, vil også stemme i mot det Stortinget har bestemt om at Giske og Staten har ansvar for studentboliger, sier Lund.
Lund viser i denne sammenheng til St. melding nr 49 Om boligetablering for unge og vanskeligstilte, som ble behandlet av Stortinget våren 1999. Stortinget gjorde i den saken et enstemmig vedtak hvor det heter at "Stortinget ber regjeringen lage en opptrappingsplan for bygging av flere studentboliger. Inkludert i denne planen bør være en gjennomgang av den offentlige tomtepolitikken og kravene til parkeringsarealer i tilknytning til studentboligene".
-Enten så har statsråd Giske slettes ikke fått med seg hva Stortingets intensjoner er, eller så forsøker han å trenere Stortingets vedtak. Ap har hatt all verdens tid til å legge frem den planen Stortinget har bedt om, og da bør han i mellomtiden vise det skjønn som han som statsråd kan vise. Denne saken har fått en stemoderlig behandling av Regjeringen, og jeg antar at Aps stortingsgruppe vil bidra til å rette opp statsrådens sommel og stemme for Senterpartiets forslag slik at Studentsamskipnaden i Trondheim får overta denne tomten for en overkommelig pris. Da kan byggingen av 300 studentboliger påbegynnes.
