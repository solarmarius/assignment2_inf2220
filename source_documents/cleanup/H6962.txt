
03.04.03
Magnhild Meltveit Kleppa
Regjeringa si fokus på konkurranseutsetjing medverkar til uverdig eldreomsorg
Svikt i tilbodet til eldre har med rette vekt sterke reaksjonar. I dag tok Magnhild Meltveit Kleppa saka opp i Stortinget . Ho ba Sosialminister Schou gjere greie for kva ho vil føreta seg for å hindre omsorgssvikt.
Omsorgstenester er kjerneoppgåver for kommunane. Kommunane må difor setjast i stand økonomisk til å gjere desse oppgåvene på eit forsvarleg og tilfredsstillande vis. Meltveit Kleppa fryktar at privatisering og konkurranseutsetjing har vorte ei brekkstang når Regjeringa vil kutte i bidraga til kommunane. - Mykje tyder på at Høgrepartia vil ha konkurranseutsetjing og privatisering for einkvar pris. Dei kan likevel ikkje leggje fram bevis på at det er pengar å spare på privatisering, seier Meltveit Kleppa. I Sverige ser ein no at fleire kommunar reverserer konkurranseutsetjing og privatisering av omsorgstenester.
- Dagens einsidige fokus på kostnadseffektivitet medverkar til ei uverdig eldreomsorg. Tragiske døme på omsorgssvikt må føre til at Regjeringa legg ifrå seg dei ideologiske brillene og brukar sunn fornuft.- Eldreomsorg bør ikkje verte butikk, seier Magnhild Meltveit Kleppa . Ho finn elles grunn for å påpeike at verken leiaren av sosialkomiteen, John Alvheim, eller andre representantar frå FrP deltok i interpellasjonsdebatten. Det er særleg oppsiktsvekkjande, siden Alvheim er rysta og sjokkert annankvar dag, og det er FrP som sikrar Regjeringa fleirtal for dei knappe økonomiske rammane kommunane har, seier Magnhild Meltveit Kleppa.
