
25.5.2005
Ola T. Heggem , leder i Senterpartiets kommunalutvalg og ordfører i Rindal i Møre og Romsdal
- Kommunalministeren provoserer
Det oppleves urettferdig og sårende når kommunalministeren beskylder hardt arbeidende og ansvarlige lokalpolitikere i hele landet for utelukkende å drive svartmaling. Vi tar ansvar år etter år og tilpasser tjenestetilbudet til våre økonomiske rammer. Vår ansvarlighet fører til et svekket tjenestetilbud for innbyggerne. Regjeringen nekter å innrømme dette tar det til inntekt for sin egen politikk og kaller det nødvendig effektivisering. Dette provoserer oss.
Kommunalministeren har selvfølgelig rett i at mye er bra i norske kommuner, men med den økonomi som Norge og vi som privatpersoner har skulle det bare mangle. Og med litt større velvilje fra statens side kunne viktige samfunnstjenester vært betydelig bedre. Det er behov for flere hender i eldreomsorgen, flere voksne i skolen og ikke minst et skrikende behov for økte ressurser til vedlikehold av kommunale bygg.
Skal den lokale velferden, den lokale kulturen og det lokale utviklingsarbeidet opprettholdes og videreutvikles, må de statlige overføringene bli mer forutsigbare og over tid legges minst på et nivå i samsvar med KS sine beregninger.
De ferskeste inntektstallene fra staten tyder på at vi i Rindal kommune får ei utfordring allerede i år, men med bakgrunn i prognoserte inntekter kommer de store utfordringene først i 2007 og framover. I kommunestyrets budsjettvedtak i desember ble det lagt inn et punkt om en grundig gjennomgang av driftsnivået vårt med sikte på nødvendige nedskjæringer. Skal vi holde driftsnivået innenfor realistiske, økonomiske rammer, må dette arbeidet gjennomføres selv om det er aldri så ubehagelig. Vi har gjort det før og må gjøre det igjen.
Jeg innrømmer gjerne at etter mange slike runder de siste åra, er ikke motivasjonen særlig stor for å ta fatt igjen. Men vi ønsker å opptre ansvarlig og da må jobben gjøres. Statsråd Solberg og regjeringen nekter å innrømme at alle disse rundene svekker tjenestetilbudet og tar vår ansvarlighet til inntekt for sin egen politikk og kaller dette nødvendig effektivisering i kommunene. Forslaget til revidert nasjonalbudsjett og kommuneøkonomiproposisjonen som ble lagt fram på fredag, bekrefter dette. For oss i kommuneledelsene rundt i landet oppleves dette derimot etter hvert både sårt og provoserende.
