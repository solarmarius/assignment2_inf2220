
Lørdag 1. mai 1993
KrF-nestleder Valgerd Svarstad Hauglands 1. mai-tale:
EN DAG FOR RETTFERDIGHETSKRAV
Helt siden det første gang ble arrangert 1. mai-demonstrasjoner i 1890, har denne dagen vært en dag der man meldte sine rettferdighetskrav. Etter at dagen ble en offentlig høytidsdag i Norge i 1947, er dette en rett som gjelder alle, enten vi regnes med til den tradisjonelle arbeiderbevegelsen eller ikke. Det sa Kristelig Folkepartis nestleder Valgerd Svarstad Haugland under Akerhus KrFs 1. mai-møte i Bærum.
-I familiepolitikken har vi først og fremst to rettferdighetskrav: Det ene gjelder retten til selv å velge omsorgsform for små barn, uten å bli straffet økonomisk for det, det andre er pensjonistenes rett til lik pensjon i like situasjoner. Det kan umulig være 20.000 kroner dyrere å være samboere enn å være gifte. Samboerne har jo ikke utgiftene til et bryllup engang, sa Valgerd Svarstad Haugland.
KrF-nestlederen sa seg glad for at Høyre nå støtter KrFs idé om valfrihet når det gjelder omsorgsform, men beklaget at de foreløbig lå på en modell som bare sikrer valgfrihet for noen få.
-KrFs modell sikrer valgfrihet til flere enn Høyres modell, og ivaretar det sosiale ansvaret bedre enn Arbeiderpartiets politikk overfor småbarnsforeldre. Vår politikk forutsetter nemlig ikke at alle småbarnsfamilier i dette land har to inntekter og barnehageplass, sa hun.
-Ingen politiker kan unngå å la seg berøre av den store arbeidsledigheten som ligger som en skygge over denne 1. mai-dagen. I KrF har vi lansert flere forslag for å øke akitivteten i arbeidslivet, så som ytterligere redusert arbeidsgiveravgift og redusert el-avgift. Ved å gjøre små justeringer i sykelønnsordningen kan det offentlige frigjøre store midler som kan brukes på andre ting. Det gamle prinsippet om å yte etter evne kunne kanskje tas fram igjen i skatte- og avgiftspolitikken, slik at byrdene ble jevnere fordelt? Altfor mye av skatte- og avgiftstrykket er blitt lagt på én-inntekstfamiliene og de med de laveste inntektene, påpekte hun.
- Et tredje rettferdighetskrav, er solidaritet med de fattigste i verdenssamfunnet. Gapet mellom rike og fattige land blir større og større samtidig som Norge har kuttet sitt bistandsbudsjett i 1993 med en halv milliard kroner. At Høyre og Frp ønsket å kutte enda mer på norsk bistand, rettferdiggjør ikke at Arbeiderpartiet ville kutte en halv milliard. Jeg håper at Arbeiderpartiets satsing 1. mai med paroler om internasjonal rettferdighet og solidaritet, er et tegn på at kuttforslaget i 93 var en engangsforeteelse, sa Valgerd Svarstad Haugland i sin 1. mai-tale.
