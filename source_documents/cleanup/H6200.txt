
03.10.02
Liv Signe Navarsete (Sp):
Skuffande nedgang i samferdsleinvesteringane
Regjeringa sitt framlegg til statsbudsjett medfører ein nedgang i riksveginvesteringane for 2003 på 1,2 % i høve til 2002. Målt mot Nasjonal Transportplan er det eit etterslep på 1,4 milliardar kroner i veginvesteringar for 2002 og 2003. Jarnbaneverket sine investeringar i køyreveg for tog har tilsvarande eit etterslep i høve til Nasjonal Transportplan på 1,3 milliardar kroner.
- Eit tafatt framlegg som på ingen måte imøtekjem behova næringslivet har dokumentert for betra infrastruktur, seier Senterpartiets samferdslepolitiske talskvinne Liv Signe Navarsete. Framlegget står heller ikkje i samsvar med regjeringspartia, og særskilt Høgre, si varsla satsing på samferdsle som viktig for betring av næringslivet sine rammevilkår.
Senterpartiet har i dag lagt fram eit dokument-8 forslag om å endre handlingsregelen mellom anna for å kunne setje inn oljepengar der det er ledig kapasitet. Senterpartiet vil investere meir i tiltak som kan dempe flyttestraumen og leggje til rette for utvikling av næringslivet i heile landet. Samferdsle er difor eit prioritert område i Senterpartiet sitt arbeid med budsjettet for 2003.
