
2003
Pensjonistpartiet i Halden
Helse - Velferd - Omsorg
Nå må turen være kommet til gamle og unge!
Bruk din stemme og vær med på å gi deg selv og dine medborgere en trygg fremtid i felleskap!
Vi krever:
En fullverdig nasjonal helse- og sosialpolitikk
En fullverdig nasjonal utdanningspolitikk
En fullverdig nasjonal miljøpolitikk
En fullverdig nasjonal næringspolitikk
1. Kjære velger!
Det er mange årsaker som gjør at Pensjonist partiet stiller til valg. Inntektsfordelingen gjennom mange års lønns/pensjonsoppgjør har skapt store og uaktseptable forskjeller - redusert velferd som rammer mange i vårt samfunn og sviktende omsorg som viser med all tydelighet at vi ikke blir hørt og heller ikke vil bli det i framtiden, dersom vi ikke har våre egne representanter i kommunestyret og fylkesting.
Pensjonistpartiet aksepterer ikke at de eldre brukes som en salderingspost. Pensjonister er mennesker med lang livserfaring. Vi vil at lokalsamfunnet benytter seg av de eldres erfaring og kunnskaper. Pensjonistpartiet mener at de fleste lokalpartier som er representert i vårt kommunestyre i dag, i alt for liten grad tar hensyn til de svake gruppers behov, yngre, eldre og fungsjonshemmede.
Vi husker festtalene under valgene, vi husker valgløfter som blir glemt straks valgene er over.
PENSJONISTPARTIET ER DERFOR ET NØDVENDIG POLITISK ALTERNATIV! 12005 HÅPER VI Å KOMME INN PÅ STORTINGET OG DA KAN VI GJØRE ENDA MER!
DERFOR: STEM PENSJONISTPARTIET!
2. Vi vil nedlegge fylkeskommunen og overføre de budsjetterte midler direkte til kommunene. Dette frigjør beløp som vil kunne skape bedre økonomi i lokalsamfunnet.
3. Det må være en klar målsetting at det oppnås full dekning av alders og sykehjemsplasser. Eldre har ikke tid til å vente. Den hjemmebaserte omsorgen må fortsatt være et fullverdig tilbud til den som ønsker å bo hjemme eller i omsorgsbolig. Vi må heller ikke glemme de funksjonshemmedes behov for tilbud og fremkommelighet i samfunnet. Det må også finnes avlastningsmulighet for pårørende til hjemmeboende utviklingshemmede. Og vi må få boliger for utviklingshemmede - med rimelig husleie
4. Vi vil gå imot enhver forflytning av våre sykehjemspasienter til andre kommuner. Vi vil at våre helse og sosialmyndigheter tar sitt ansvar og finner fram til en permanent ordning, slik at vi fortsatt kan pleie våre eldre i vår egen kommune. Vi vil arbeide for at SYKEHUSET I HALDEN skal fungere som et døgnåpent sykehus i tillegg til kommunal legevakt.
PASIENTER OG PÅRØRENDE HAR KRAV PÅ DETTE!
5. Alle videregående skoler som gir tilbud om yrkesopplæring bør opprette et råd i samarbeid med den delen av næringslivet som skolen utdanner for, slik at skole og næringsliv fortsatt bestreber seg for å dekke et dagsaktuelt og et fremtidig arbeidsmarked.
6. Pensjonistpartiet vil arbeide for en omlegging av skattesystemet slik at eiendomsskatt og formueskatt på vanlig bolig faller bort. Vann- og kloakkavgift faller bort som egen avgift for boliger og innkalkuleres i den alminnelige personbeskatningen. Egenandeler på helsetjenester vil partiet arbeide for å ta bort.
7. Politiet må vise sin tilstedeværelse ved å patruljere i gatene døgnet rundt (fotpatrulje). Pensjonistpartiet vil støtte tiltak som kan sikre rekrutteringen og politiets status. Og så, det er i dag blitt så kostbart å føre en rettssak at det går på sikkerheten løs. Pensjonistpartiet vil gå inn for at grensene for fri rettshjelp senkes betydelig og at den offentlige kontrollen med salærberegningen skjerpes!
8. Vi vil at vår kommune skal bli en ren og miljøvennlig kommune å bo i. Vi vil følge opp og fremme forslag som kan få bort alt som forårsaker uholdbare lokale miljøforurensinger.
9. Vi vil at alle barn skal kunne ferdes trygt på gater og veier til og fra skoler og lekeplasser. Vi vil kreve at kommunen prioriterer opparbeidelse av sykkel og gangstier i våre så vel gamle som nye boligområder. Det er i dag altfor mange farlige trafikkerte gater og veier.
Vedlikehold av våre veier, gater og fortau må prioriteres høyere. Sykling på fortau må forbys!
10. Innvandrere og asylsøkere som er kommet inn i landet skal ikke ha større sosiale ytelser enn norske borgere har! De skal heller ikke med offentlige midler gis en bedre levestandard enn våre egne minstepensjonister har. Bortsett fra asylsøkere med reell grunn, skal innvandrere ha bodd her i landet og hatt fast arbeide i 2 - to år - før slike sosiale stønader innvilges. De skal pålegges eksamen i norsk samt få innføring i norsk lov og rett. Asylsøkere/innvandrere med kriminell bakgrunn avvises. Asylsøkere/innvandrere som forbryter seg mot norsk lov utvises!
11. Det er mange, spesielt eldre og funksjonshemmede, som ikke når frem med sine rettmessige krav angående boligstønad, omsorgslønn og fri rettshjelp for å nevne noe. Pensjonistpartiet har fremmet og vil fortsatt fremme forslag som gjør det mulig for enkeltmennesket å nå fram med sine krav.
Vi krever å få tilbake Helse og Sosialombudet (Eldreombud). Klientutvalget må gjenopprettes, vi vil styrke Eva- senteret og at det opprettes et Adam-senter. Kommunale særytelser må styrkes. Vi krever at det opprettes helsestasjoner for eldre. Egenandeler på legebesøk og medisin for alle med inntekt under 2 g fjernes helt.
12. Vi vil at de lokale sosiale myndigheter og trygdekontoret i fellesskap utarbeider et informasjonshefte med alle opplysninger og rettigheter for de av oss som er, og som i nær framtid, glir inn i de trygdedes rekker. Vi trenger klare eksempler for å kunne se hva vi får.
13. Pensjonistpartiet vil arbeide for desentralisering av sykehuset og de kommunale/fylkeskommunale institusjonene, samt at staten styrker sin tilsynsfunksjon. Vi krever å få styrket demensavdelingen på Karrestad samt Halden rehabiliteringsavdeling. Vi vil styrke frivillighetssentralen. Unge funksjonshemmede må ikke bli plassert i eldreintitusjoner, men gis egne tilbud. Pensjonistpartiet vil følge nøye med og være på vakt.
14. Vi vil at åpningstidene ved eldresenteret blir utvidet, og at de som er brukere, beboere, funksjonshemmede og eldre får et bedre tilbud. Vi vil også at det gis et bedre aktivitetstilbud ved våre institusjoner.
15. Vår kirke er en viktig kulturfaktor både som formidler av det kristne budskap og som sosial institusjon. Pensjonistpartiet vil arbeide for at kirken blir gitt mulighet for å utvide sitt sosiale engasjement
16. Hva kan Pensjonistpartiet gjøre i vårt kommunale politiske forum? Vi vil, foruten det vi har nevnt og det vi allerede har gjort, slå ring om de svake grupper i vårt samfunn. Og her tar vi med så vel gamle som unge, syke, handikappede og arbeidsledige. Vi vil gi enkeltmennesket den støtte de trenger for å bryte igjennom den byråkratiske skillemur som gjennom mange år er støpt og stadig forsterket av det nåværende politiske system. Pensjonistpartiet vil rive ned denne muren en gang for alle og gi deg bedre levevilkår!
17. Vi kan her nevne pensjonene! I 1967 ble vi lovet 66% av vanlig lønn. Dette har vi ikke fått!! Tvert imot - vi har gått sterkt ned i lønn - fra 66% til i dag ca. 51 %!! Vi krever: Folketrygden = Staten må etterbetale det vi har tapt og i fremtiden sørge for at pensjonene reguleres fullt ut i følge med den gjennomsnittlige lønnsutviklingen!
18. Pensjonistpartiet har i lengre tid hatt under utredning en ny ordning når det gjelder det urettferdige skattesystemet vi har i dag. Reformen bygger på systemer som allerede er innført i Sverige og Tyskland og som sikrer en lik og rettferdig fordeling.
Det vil gi en mer rettferdig fordeling fordi det vil innbefatte alle med lav inntekt.
Pensjonistpartiet har ikke gitt slipp på dette og vil stå på for å få det innført i Norge!
19. Trygghetsalarm må tildeles enslige og de som er bevegelseshemmede.
SLUTTORD
Mange eldre og funksjonshemmede blir utsatt for psykisk og fysisk vold. Vold mot eldre så vel innefor som utenfor hjemmet er økende. Mange føler seg utrygge. De er redde for å ferdes ute og er utrygge hjemme. Det må ved hver enkelt institusjon være tilstrekkelig kvalifisert betjening som kan rykke ut og gi hjelp til de som trenger det. Private omsorgstilbud kan være et alternativ men det offentlige må ha ansvaret kontrollere, og sette premissene!
DERFOR, KJÆRE VELGER -GI DIN STEMME TIL PENSJONISTPARTIET!
