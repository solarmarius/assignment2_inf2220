
31.03.03
Martin Kolberg
Aldri knyttet dagens regjering til okkupasjonstiden
- Dagens Høyre-dominerte regjering med Frp som parlamentarisk basis, er den mest høyreorienterte regjering vi har hatt i hele etterkrigstiden, sier partisekretær Martin Kolberg.
Kolberg har aldri knyttet dagens regjering til okkupasjonstiden slik parlamentarisk leder i KrF, Jon Lilletun, gir uttrykk for i Dagsavisen mandag. - Jeg har aldri sammenlignet Regjeringens politikk med tyskernes okkupasjon av Norge. Det kommer da også klart fram i det som avisen siterer meg på og det jeg faktisk sa. Jeg har brukt tyskernes hjemreise som en ren tidsangivelse. Det er etter 1945 at utviklingen av det moderne Norge har funnet sted. Hvis min uttalelse allikevel har skapt grunnlag for missforståelse, beklager jeg det. Det må ikke ta oppmerksomheten bort fra det faktum at vi nå er vitne til den sterkeste høyredreining her i landet i hele etterkrigstiden.
- Mitt poeng i talen til årsmøtet i Nordland Arbeiderparti var altså å sammenligne Bondevik-regjeringen med andre regjeringer i denne perioden, noe som burde gå klart fram ved at jeg helt konkret sammenligner med Willoch-regjeringen.
- For første gang har vi en regjering som gjør pengemakt og markedsmakt til noe mer enn et praktisk hensiktsmessighetsspørsmål. De gjør det til overordnet ideologi. Stikkord for denne utviklingen er passivitet i kampen mot den økende arbeidsledigheten, privatisering av viktige velferdsområder, sulteforing av kommunene og nedskjæringer som rammer de svakeste i samfunnet.
