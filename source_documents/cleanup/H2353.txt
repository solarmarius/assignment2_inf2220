
Fredag 30. juli 1993
Parlamentarisk leder Kåre Gjønnes (KrF):
BEHOV FOR VERDIDEBATT I HØYRE OG AP
-Det verdinøytrale samfunn høres ut som et ideal, men er en skrekkvisjon. Som politikere har vi vært for opptatt av å gi mennesket noe å leve av, og oversett at samfunnets sterkeste krise idag er at mennesker mangler noe å leve for. Derfor er det et stort behov for en verdidebatt, ikke minst i de to største partiene her i landet. Det sa KrFs parlamentariske leder i den siste stortingsperioden, Kåre Gjønnes, på en pressekonferanse i Orkdal fredag.
-Jeg ser at KrF med jevne mellomrom blir utfordret på hvilket av de to store partiene Arbeiderpartiet eller Høyre som partiet vil foretrekke å samarbeide med i en regjering. Så lenge EF-saken verserer, er dette en uaktuell problemstilling, men selv om vi ser bort fra den, bør ikke KrF gi noen blancofullmakt til verken Høyre eller Arbeiderpartiet. Det problematiske er at begge partier i viktige verdispørsmål inntar en konfrontasjonslinje til KrFs verdiplattform, sa Kåre Gjønnes, og nevnte områder som abort, kampen for livets ukrenkelighet, partnerskapsloven og bio-gen-spørsmålene.
-Vi har lagt bak oss en periode der Høyre og Arbeiderpariet har stått sammen i en rekke store saker, så som omleggingen av distriktspolitikken og landbrukspolitikken, noe som vil få store konsekvenser for bosetting og distrikt. De verdipolitiske sakene har jeg nevnt, og vi har selvsagt EF-saken. Jeg spør meg iblant om den såkalt "store forskjellen" mellom disse to partiene kun er å finne i spørsmål som har med skatt å gjøre, sa Kåre Gjønnes.
Kåre Gjønnes sa også at dersom Arbeiderpartiet våger å ta en debatt om sin egen verdiplattform, og utvider solidaritetsbegrepet til også å omfatte en verdiplattform som er tuftet på det kristne verdifundament, kunne dette åpnet for nye alliansepartnere i norsk politikk.
-Samtidig er jeg klar over at det også på Høyres politiske plattform finnes berøringspunkter med KrFs verdisyn, og jeg er klar over at det er Arbeiderpartiet som har ført an i det mange vil kalle en avkristningspolitikk i samfunnet. Men jeg konstaterer at stadig mer av denne politikken finner gehør hos sentrale Høyre-politikere. Når nestleder John G. Bernander legger vekt på kristne verdier, er ikke han nødvendigvis mer representativ for Høyre enn mange kristne AP-politikere er det for ditt parti. For KrF som er kristent, verdiorientert parti er det derfor blitt vanskeligere og vanskeligere å peke ut klare og opplagte samarbeidspartnere. Det viktigste må være å bygge et samfunn som er forankret i verdinormer som ikke forvitrer, der det kristne synet på mennesket får prege lovgivningen. Dette vil måtte være med og bestemme valg for KrFs samarbeids-modeller i framtiden, sa Kåre Gjønnes under pressekonferansen i Orkdal fredag.
