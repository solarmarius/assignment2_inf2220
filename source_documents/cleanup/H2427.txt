
Mandag 7. februar 1994
KrF-leder Kjell Magne Bondevik om privatisering av begravelser:
KAN STØTE MANGES FØLELSER
- ADVARER KIRKESTATSRÅDEN
En privatisering av rammene rundt døden og begravelser vil oppleves som støtende for mange mennesker. Bruken av egne områder som gravsteder har lange tradisjoner i norsk og vestlig kultur. Man må ikke undergrave det behovet for verdighet og ryddighet som mange føler rundt det å begrave en av sine kjære. Jeg vil derfor advare kirkeminister Gudmund Hernes mot å fremme et lovforslag som gir adgang til å plassere urner eller anlegge gravsteder på privat grunn eller spre aske etter kremasjoner i naturen. Det sier lederen for Kristelig Folkeparti, Kjell Magne Bondevik.
Kjell Magne Bondevik sier at kirkeministeren bør lytte meget oppmerksomt til de signalene som kommer fra kirkelig hold mot det bebudede lovforslaget.
-Ikke under noen omstendighet må man komme i den situasjon at kirken blir pålagt å forrette ritualer som strider imot kirkens syn på døden, og det sjelesørgeriske ansvaret man har for de etterlatte, sier han.
-Dersom urner skal kunne settes ned hvor som helst, og gravsteder kunne anlegges på privat eiendom, representerer dette et radikalt kulturbrudd med den tradisjon vi har hatt her i landet i mer enn 1000 år, der de døde enten er blitt gravlagt på kirkegårder, eller inne i kirkene, sier Bondevik.
Han har også sterke motforestillinger mot at man vurderer å tillate at aske etter kremasjoner kan spres ut i naturen.
-En slik praksis kan lett komme til å skape dype sår hos noen av de etterlatte som gjerne ville hatt en grav eller en urnelund å komme til med sine minner. Vi vet jo at dette kan være noe av det mest smertefulle for dem som mister sine kjære på sjøen: At de ikke har en grav etter den som er blitt borte. Jeg reagerer også på den panteistiske tanke-gangen som lett vil kunne ligge under en slik praksis, og som reduserer oppstandelsen fra de døde til et spørsmål om å gi næring til en blomst eller et tre, sier Kjell Magne Bondevik.
Bondevik sier han støtter de innvendingene som er kommet fra kirkelig og teologisk hold mot forslagene, der man advarer mot en "sekularisering" av døden, og mot ordninger som minner om panteistiske tanker med sjelevandringsro og en reduksjon av kroppens betydning.
