
21.09.2001
Nå må vi representere folk med forståelig og klart språk, med arbeidsformer som samråd, besøk på arbeidsplasser og husbesøk, og våre tillitsvalgte på alle plan må representere brede og ulike miljøer, erfaringer og aldersgrupper, heter det blant annet i uttalelse fra Arbeiderpartiets landsstyremøte 20.-21.9.2001. På grunnlag av denne uttalelsen skal sentralstyret nå utarbeide et rådslag som skal ut i hele organisasjonen.
Uttalelse fra Arbeiderpartiets landsstyre 20. - 21.09.2001
Valgresultatet
Valgresultatet er meget alvorlig for Arbeiderpartiet. Vi oppnådde kun 24,4 prosent oppslutning, noe som bare gir 43 representanter på Stortinget. Dette er det dårligste resultatet siden 1920-tallet, men Arbeiderpartiet er fortsatt Norges største parti.
Valget førte til at Ap, SV og Sp til sammen fikk 76 stortingsrepresentanter. Høyre, KrF og Venstre, som nå forhandler om et regjeringsgrunnlag, fikk til sammen 62 representanter. En eventuell Sentrum-Høyre-regjering må basere seg på Frp, som fikk 26 mandater.
Arbeiderpartiet vil arbeide for å bygge politiske allianser. Arbeiderpartiet beklager at KrF nå går til Høyre. I viktige saker som rettferdig fordeling, sosial utjevning, distriktspolitikk og bistand til verdens fattigste vil de beste løsningene ligge mellom sentrum, SV og Arbeiderpartiet.
Valgkampen
Arbeiderpartiet har mistet oppslutning blant velgerne over lang tid. Helt fra sommeren 2000 har Arbeiderpartiet ligget på mellom 22 og 27 prosent på meningsmålingene.
Vi har ikke greid å forklare hvorfor det fortsatt finnes skjevheter i velferd og fordeling - når Norge har mange hundre milliarder oljekroner "på bok". Å være i mindretallsregjering i en situasjon med et stort oljefond, som alle andre gir inntrykk av at de kan bruke mer av, blir ekstra krevende.
Mange enkeltsaker har i valgkampen blitt vanskelige for Arbeiderpartiet. Momsreformen, fornyelse av offentlig sektor og skattedebatten er eksempler på det. Likeledes diskusjonen om sosialhjelpssatser og vår håndtering av sykelønnssaken. Det ble reist tvil om hvorvidt Arbeiderpartiet fortsatt er partiet for de som er svakest stilt.
Sviktende tillit og lydhørhet
Det handler om hvordan Arbeiderpartiet oppfattes. Partiet, som i sin tid ble dannet for å tale vanlig folks sak, oppleves nå av de samme menneskene som lite "lydhøre og lyttende".
Nå må vi representere folk med forståelig og klart språk, med arbeidsformer som samråd, besøk på arbeidsplasser og husbesøk, og våre tillitsvalgte på alle plan må representere brede og ulike miljøer, erfaringer og aldersgrupper.
Store og viktige reformer
Alle de store og viktige reformene som Stoltenberg-regjeringen har fremmet, er godt forankret i partiets organer. På tross av dette slet vi i vår og sommer med intern og ekstern kritikk av reformene. Bakgrunnen for alle reformene i offentlig sektor er ønsket om å skape en bedre tilgjengelighet for brukerne, få bedre tjenester ut av midlene som settes inn og styrke det lokale sjølstyret. Både folk og offentlig ansatte har vært utålmodige etter å se positive resultater av alle omstillingene. Ettertiden vil vise at resultatene kommer.
Forslaget til statsbudsjettet for 2001 var det mest sosialdemokratiske på mange år. Det var en satsing på fellesskapsløsninger, på rettferdig fordeling og på trygghet for arbeid og personlig økonomi. Budsjettet var også et kraftig løft for bistand til verdens fattigste.
Veien videre
Nå må Arbeiderpartiet bruke tiden framover til å bygge opp igjen tilliten til vårt parti og til våre hovedsaker fundert på sosialdemokratiske verdier. Vi skal bygge videre på vårt partiprogram, på det beste i partiets organisasjonstradisjon og være opptatt av både å skape og å dele. Vi skal bli bedre og klarere på fattigdomsbekjempelse, rettferdig fordeling og miljø. Arbeiderpartiets politikk skal ta utgangspunkt i folks hverdag, enten det er i arbeidssituasjon, i familiesituasjon eller i vår fritid.
Vår arbeidsmåte må fornyes:
· Vi må forsterke, åpne opp og fornye partiorganisasjonen.
· Vi må finne nye måter å jobbe på.
· Vi må finne nye og bedre måter for formidling.
· Vi må finne nye samarbeidspartnere.
· Vi må diskutere det fagligpolitiske samarbeidet.
· Vi må ha sterkere fokus på våre hovedsaker.
Dette må være de sentrale element i den debatten Arbeiderpartiets organisasjon nå går inn i.
