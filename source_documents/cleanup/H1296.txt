
FREMSKRITTSPARTIETS
STORTINGSGRUPPE
fra stortingsrepresentantene Ursula Evje og Ulf Erik Knudsen, Fremskrittspartiet
medlemmer av Stortingets Kirke-, Utdanning- og Forskningskomite
VIL HA PRISKONKURRANSE PÅ SKOLEBØKER!
Konkurransetilsynet godtok ikke faste priser på skolebøker, og stoppet den nye bransjeavtalen mellom Den norske Forleggerforening og Den norske Bokhandlerforening. Imidlertid ble tilsynets vedtak endret av Arbeids- og administrasjonsdepartementet 25. mars i år. Fremskrittspartiet finner Regjeringens tukling med Konkurransetilsynets vedtak uakseptabel, og fremmer nå forslag i Stortinget om at tilsynets vedtak skal opprettholdes.
Onsdag 5. mai legger stortingsrepresentantene Ursula Evje og Ulf Erik Knudsen fra Frp frem et såkalt dokument 8- forslag i Stortinget om at Regjeringens vedtak skal omgjøres.
- Fremskrittspartiet synes vedtaket i Konkurransetilsynet var riktig. Det ville blant annet sikret at man gjennom priskonkurranse kunne fått prisene på skolebøker ned. De høye bokprisene er en betydelig utgiftspost både for kommuner, fylkeskommuner, elever i videregående skole, og deres foreldre, sier Evje og Knudsen i en kommentar.
- Vedtaket i Konkurransetilsynet ble gjort i slutten av november i fjor, og vi Frp gikk da ut i media og advarte Regjeringen om å forsøke å endre tilsynets vedtak. Om regjeringen endret vedtaket sa vi at Frp ville ta saken opp i Stortinget, sier de.
- Bransjeavtalen har mye av skylden for at vi har høye priser på bøker i Norge. Dette går blant annet ut over skoleelevene. Ved et friere marked vil prisene kunne presses ned, sier Frp representantene, som viser til at Konkurransetilsynet i sitt vedtak sier at avtalen «hovedsakelig har som virkning å trygge det økonomiske grunnlaget til bokhandlerne på bekostning av kommuner, skoleelever og studenter som må betale en høyere pris på bøker de er nødt til å kjøpe». Konkurransetilsynet sier videre at dersom det er ønskelig å støtte distriktsbokhandlerne, kan dette gjøres på en bedre måte enn gjennom et system med faste priser på skolebøker, lærebøker og fagbøker. Å gi målrettet og direkte støtte til distriktsbokhandlere vil være mer effektivt.
