
27.11.02
Jorunn Ringstad (Sp)
Stortingsfleirtalet støttar Sp-forslag: Endring i konsesjonskraftprisen gir millionar til kommunar og fylke
-Endeleg får vi retta opp feilen som vart gjort i 1996 då skattar knytt til overskotet i kraftselskapa blei tatt med i utrekningsgrunnlaget for konsesjonskraftprisen, seier stortingsrepresentant Jorunn Ringstad frå Senterpartiet. I innstillinga frå Stortingets Energi- og miljøkomite som er avgitt i dag, vil fleirtalet endre regelverket med verknad frå 1.1.2003.
-Det er på høg tid at overskotsskattane blir tatt ut av sjølvkostomgrepet. Overskotsskattar er ikkje ein del av kostnadene ved å produsere elektrisk kraft. Eg er derfor glad for at Ap, Frp og SV har gått saman med oss om å endre regelverket, seier Jorunn Ringstad. Regjeringspartia har også slutta seg til prinsippet i endringa, men vil likevel ikkje vere med på å endre reglane.
For mange kommunar og fylkeskommunar er inntekter frå konsesjonskraftordninga ein viktig del av samla inntekter. Slik kan kommunar og fylke som husar kraftanlegg få inntekter frå utnytting av eigne naturressursar. Den endringa som nå blir gjort, fører til at konsesjonskraftinntektene samla sett vil auke med over 100 millionar kroner per år.
Dersom den nye ordninga hadde vore i kraft i 2002, ville til dømes Høyanger kommune fått om lag 1,5 millionar kroner meir i inntekter frå konsesjonskrafta, Luster kommune om lag 1 million kroner, Lærdal og Vik om lag 700 000 kroner, Jølster om lag 75 000 kroner og Hornindal om lag 45 000 kroner i auka inntekter. Sogn og Fjordane Fylkeskommune ville fått 5 millionar kroner i auka inntekter.
