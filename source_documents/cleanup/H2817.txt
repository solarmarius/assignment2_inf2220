
Fredag 27. oktober 1995
Medlem av finanskomiteen Einar Steensnæs (KrF):
NEI TIL KONSESJON FOR OPPKJØP AV VITAL
Kristelig Folkeparti ønsker at verken Den norske Bank eller nederlandske Aegon skal få konsesjon til oppkjøp av forsikringsselskapet Vital. Dette blir gjort klart i finans-komiteens innstilling til regjeringens forslag til statsbudsjett for 1996. Det sier stortingsrepresentant Einar Steensnæs, som er medlem av Stortingets finanskomité. Komiteens budsjett innstilling ble avgitt fredag kveld.
-Kristelig Folkeparti legger avgjørende vekt på å beholde en desentralisert bankstruktur som kan demme opp for en uheldig konsentrasjon av beslutningsmyndighet på finans-markedet til sentrale strøk. Det må være et mål å sikre spredt eierskap i norske banker og forsikringsselskaper, og det er viktig å sørge for at det finnes konkurrerende tilbud som kundene kan velge mellom, sier Einar Steensnæs.
-Vi mener det i denne saken er viktig å fastholde regelen om eierbegrensning i Lov om finansieringsvirksomhet, som slår fast at ingen kan eie mer enn 10 prosent av aksjekapitalen i en finansinstitusjon. Ellers risikerer vi å få uheldige eierkonsentrasjoner i norske finansieringsinstitusjoner i framtida, sier han.
Han legger til at KrF imidlertid ser positivt på søknaden om dispensjon fra denne regelen som fire samarbeidende sparebanker har lagt fra, med sikte på oppkjøp av større eierandeler i forsikringsvirksomhet.
-En slik løsning vil kunne gi distriktsbankene en god mulighet til å konkurrere med større finanskonsern om kjøpere av ulike finansielle tjenester. Når vi ser positivt på at det åpnes opp for slike samarbeidsløsninger, er det fordi det også en målsetting å bygge opp under en desentralisert struktur i finansmarkedet, sier Einar Steensnæs til slutt (KrF-Press/NPE).
