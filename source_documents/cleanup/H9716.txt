
Dato: 9. november 2005
Stortingsrepresentant Per Sandberg (FrP)
Vil fjerne alle bomstasjonene
Alle dagens bomstasjoner kan rives. Det er konsekvensen dersom Per Sandberg får flertall for forslaget han i dag fremmet i Stortinget.
Det var i et såkalt dokument 8-forslag Sandberg i dag foreslo å fjerne alle dagens bomstasjoner gjennom å slette gjelden de har.
- I dag finnes det 47 bompengeselskaper over hele landet. Gjelden til disse selskapene beløper seg til 13 milliarder kroner. En statlig ekstrabevilgning på 13 milliarder vil føre til at samtlige vegbommer kan heves, forklarer Sandberg, som også er leder av Stortingets Transport- og kommunikasjonskomité.
- I 2005 kommer staten til å gå med nesten 100 milliarder mer i overskudd enn de forventede 170 milliardene i overskudd det lå an til ved inngangen til 2005. Dersom vi fjerner samtlige bomstasjoner vil staten altså fortsatt gå med mangfoldige milliarder mer i overskudd enn det noen hadde forestilt seg da 2005-budsjettet ble vedtatt.
Sandberg minner om at gjeldsslette ikke vil påvirke økonomien på noen nevneverdig måte.
- Alle vegene er bygget og pengene er allerede brukt. Dermed er den eneste konsekvensen at bilistene slipper å betale for å bruke vegene. Dette blir som da Stortinget vedtok å slette gjelden til Gardermobanen med 7 milliarder kroner. Det er ingen forskjell på om vi sletter gjeld til jernbane eller veger.
Per Sandberg fremmet forslaget sammen med Arne Sortevik og Magnhild Holmberg.
