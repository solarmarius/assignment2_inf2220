
Dato: 4. oktober 2000
FREMSKRITTSPARTIETS
STORTINGSGRUPPE
Fra stortingsrepresentantene John I. Alvheim og Harald T. Nesvik (FrP)
STATSBUDSJETTET MED NY OMDREINING PÅ EGENANDELSSKRUEN!!!
Regjeringen har i dag lagt frem statsbudsjettet for år 2001. Nok en gang skal syke og eldre belastes med økte egenandeler. Skatten på sykdom økes igjen. Slik skal Regjeringen delvis dekke inn en beskjeden økning i sykehusutgiftene og en liten økning av utgiftene til forskning innen helsesektoren!
Jeg hadde faktisk ventet at Regjeringen skulle presentere en betydelig økning av bevilgningene til sykehussektoren sier John I. Alvheim, FrP's helse- og sosialpolitiske talsmann og leder i Stortingets sosialkomite. 250 mill. kroner er et svært lite beløp når man vet at 300 000 mennesker venter i sykehuskøen og at 7 av 19 operasjonssaler står tomme i et av våre største sykehus mens arbeidet i de 12 som brukes avsluttes midt på formiddagen. Dette kan Regjeringen ikke være bekjent av sier Alvheim som også er skuffet over at det ikke er fremmet forslag om Statlig overtakelse av sykehusene.
Regjeringen vil bevilge bare vel 200 mill. friske kroner til medisinsk teknisk utstyr. Dette er en dråpe i havet når vi vet at behovet er mange milliarder på dette viktige området. Når det ventes at fylkene selv skal bidra med 40% av investeringene vet vi at dette ikke vil la seg gjennomføre. FrP vil redusere fylkenes andel til 10% fortsetter Alvheim.
Bevilgningene til kreftomsorgen økes med skarve 40 mill. Dette beløpet er ikke tilstrekkelig til å få gjennomført utbyggingen av mammografiscreening til å dekke hele Norge, slik Stortinget har vedtatt. Oppbyggingen av mammografitilbudet til kvinner i hele landet må gjennomføres så raskt som mulig for å hindre at så mye som 750 kvinner dør hvert år av brystkreft. Innkjøp av strålemaskiner må også skje raskere slik at alle som trenger lindrende strålebehandling kan få dette sier Alvheim
Over 200 millioner kroner skal trekkes inn i form av økte egenandeler  omtrent like mye som sykehusene får i økning. Dette synes jeg er nærmest umoralsk sier Alvheim som lover at FrP vil gjøre hva de kan for å få redusert skatten på sykdom Egenandelene har økt hvert eneste år de siste årene sammen med taket. Ikke bare øker Regjeringen egenandelene, også taket heves til 1450 kr., en økning på 80 kroner for dem som har det største behovet for helsehjelp og medisiner. Jeg er forbauset over at Regjeringen fremdeles tør å øke belastningene på syke mennesker avslutter Alvheim som varsler kamp mot Regjeringens linje.
Når det gjelder Regjeringens satsing på eldreomsorgen er jeg glad for at den nå har slått inn på FrP's forslag fra behandlingen av Eldremeldingen her i Stortinget. Vi foreslo den gangen at utbyggingen av sykehjems-/omsorgsbolig plasser skulle økes med 5.000. Nå har Regjeringen fremmet tilsvarende forslag. Dette må vi si oss fornøyde med avslutter Alvheim.
