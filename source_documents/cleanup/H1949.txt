
Fredag 17. januar 1992
Kåre Gjønnes om EF-utspill:
GLIDEFLUKT I AP OG LO?
Kristelig Folkepartis parlamentariske leder Kåre Gjønnes går imot EF-utspillene fra Gro Harlem Brundtland og Yngve Hågensen når han lørdag taler til årsmøtet i Finmark KrF. Det er uheldig om EF under forhandlingsinnspurten får inntrykk av at den norske regjering bare ser EØS som et mellomspill. Det kan svekke de forhandlingene som pågår når det gjelder å finne institusjonelle EØS-løsninger som er gode nok til å bli varige, slår han fast under årsmøtet, som holdes i Alta.
-Det kan virke noe panikkartet når lederne i AP og LO i innspurten av EØS-forhandlingene kommer med utspill som kan tyde på at de ønsker EF-medlemskap. Det er ikke lenge siden Arbeiderpartiet og KrF sto sammen om å kritisere Høyres utspill om EF-medlemsskap mens EØS-forhandlingene pågikk, minner Kåre Gjønnes om. Han spør seg om statsministeren nå er på glideflukt mot Høyres EF-standpunkt.
-Dette er ukloke signaler å komme med mens landet er oppe i vanskelige forhandlinger med EF om en EØS-avtale, sier han.
Kåre Gjønnes har liten forståelse for LO-leder Yngve Hågensens uttalelser om norske forhandlinger om EF-medlemskap.
-Regjeringen kan ikke helt uforpliktende starte forhandlinger om medlemskap uten å ta stilling til om den ønsker Norge som medlem av EF-unionen. Dette er nettopp hva resten av Stortinget har kritisert Fremskrittspartiet for å gå inn for når de har gått inn for medlemskapsforhandlinger, samtidig som de utad sier at de ikke har noen mening om EF-medlemsskap. Det forbauser meg at LO-ledelsen nå havner i samme håpløse argumentasjon som Frp, sier Kåre Gjønnes til slutt.
