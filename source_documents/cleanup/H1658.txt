
Dato: 1. mars 2001
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
FREMSKRITT FOR PASIENTER MED NYRESVIKT!
Pasienter med nyresvikt som er avhengig av Dialyse må i dag til sykehus for å gjennomgå den nødvendige behandling. Det er mulig å gjennomføre denne prosessen hjemme hos pasienten, av pasienten selv, men Dialysevæsken som brukes i denne prosessen er kostbar og refunderes ikke av Trygdeverket dersom prosessen foretas hjemme. FrP's representanter i sosialkomiteen har fremmet forslag om at utgiftene til Dialysevæske skal dekkes av Rikstrygdeverket.
- Jeg er svært glad for at en enstemmig sosialkomité har innsett det fornuftige i at pasienten selv kan gjennomføre denne behandlingen hjemme, eller hvor han måtte befinne seg. Selv om de preparatene som brukes er dyre vil det allikevel lønne seg for samfunnet når sykehuskapasitet blir frigjort og pasienten kan være i arbeid, sier sosialkomiteens leder, stortingsrepresentant John I. Alvheim fra Fremskrittspartiet.
- Fremskrittspartiet har fremmet dette forslaget etter et opplegg fra professorene Trond Jenssen og Tor-Erik Widerøe, som er eksperter på nyremedisin ved h.h.v. Rikshospitalet og regionsykehuset i Tromsø, sier Alvheim.
- I mange sykehus er i dag kapasiteten for såkalt hemodialyse sprengt. Hjemmebasert Dialyse er tatt i bruk siden 1999 og er et faglig forenklet behandlingsalternativ som er ønsket av mange pasienter. Mange pasienter vil få sin livskvalitet betydelig forbedret og vil kunne være i jobb, sier Alvheim som er glad for at det initiativet som er tatt fra Trond Jenssen og Tor-Erik Widerøe har ført frem, til beste for mange pasienter med nyresvikt.
