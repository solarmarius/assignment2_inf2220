
Stortinget, 26. juli 2004
Karita Bekkemellem Orheim, leder av Arbeiderpartiets kvinnebevegelse
- Tiden er moden for homoadopsjon
- Tiden er overmoden for at homofile skal bli vurdert som adopsjonsforeldre Dette sier leder av Arbeiderpartiets kvinnebevegelse Karita Bekkemellem Orheim. Hun viser til et oppslag i VG 26.7.04 som gir et misvisende inntrykk av hva Bekkemellem Orheim mener om homoadopsjon.
- Vi håper at denne saken blir avklart så fort som mulig, sier Bekkemellem Orheim. Barnets beste vil bestandig være utgangspunktet, men ingen skal i dag bli diskriminert som foreldre på bakgrunn av seksuell legning. Hun viser til partiprogrammet, hvor det slås fast at det ikke er seksuell legning som skal avgjøre om noen er skikket til å adoptere. Hvordan dette prinsipielle utgangspunktet skal utformes i praksis vil Arbeiderpartiet drøfte i løpet av høsten.
- Får vi ikke flertall for homofiles adopsjonsmuligheter nå, er det viktig at flere partier fatter klare beslutninger for å sikre fundamentet i neste Stortingsperiode, sier hun, med en klar oppfordring til Høyre.
