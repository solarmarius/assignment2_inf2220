
4. april 2001
Kjell Magne Bondevik på folkemøte i Finnmark:
Vil ha mer statlig virksomhet til Finnmark
-Oppdrett av nye fiskeslag kan bli en viktig næring i nord. Dette forutsetter oppbygging av kompetanse og ressurser blant annet i SND. Jeg vil utfordre regjeringen til å lokalisere en slik ny avdeling i SND utenfor Oslo. Finnmark kan være et aktuelt sted. Dette uttalte parlamentarisk leder Kjell Magne Bondevik på et åpent folkemøte i Alta 4. april.
- Sentrumsregjeringen knesatte prinsippet om at nye statlige oppgaver som hovedregel skal lokaliseres utenfor Oslo. Stoltenberg og Arbeiderpartiet har forsøkt å ta æren av denne politikken. Men faktisk følger de bare opp sentrumsregjeringens politikk. Når Stoltenberg nå reiser rundt med budskapet om utflytting av arbeidsplasser er det et godt budskap. Det er en god politikk, men det lå igjen på harddisken i Regjeringskontorene fra Sentrumsregjeringen, uttaler Bondevik.
-Et annet aktuelt forslag til lokalisering av statlig virksomhet utenfor Oslo er kompetansesenter for utmarksforvaltning. Vi vet at Finnmark har enorme utmarksressurser. Vi vet også at det finnes mye kompetanse på utmarksforvaltning i Finnmark. Dersom det i nasjonal sammenheng skal bygges opp et kompetansesenter på dette området bør dette legges til Finnmark framfor til sentrale Oslo-strøk
Bondevik la også vekt på de distriktspolitiske virkemidlene. Disse er viktige for å sikre bosettingen i distriktene. Særlig viktig er de omfattende tiltakene i tiltakssonen for Nord-Troms og Finnmark. Sentrum fikk i budsjettforhandlingene med Arbeiderpartiet gjennomslag for en evaluering av disse tiltakene. - På bakgrunn av evalueringen vil vi så vurdere om det bør iverksettes ytterligere tiltak, eventuelt hvilke tiltak, og om noen av de eksisterende bør erstattes med andre, uttalte Bondevik.
