
5.9.2003
Åslaug Haga, leder i Senterpartiet
Leserinnlegg
Hva nå, pleie- og omsorgsarbeider ?
Valgkampen nærmer seg slutten. Dessverre har ikke de temaene som virkelig betyr noe, fått særlig oppmerksomhet. Dere som jobber i pleie- og omsorgssektoren vet hva det dreier seg om. Hvordan skal vi gi våre eldre og syke en trygg og verdig hverdag?
Senterpartiet tror ikke at konkurranseutsetting av omsorg løser de utfordringene vi står overfor. Vi trenger flere hender i arbeid, som kan avlaste dere som er overarbeidet og presset på tid. Vi kan ikke akseptere at eldre må stelles midt på natten, fordi nasjonaløkonomien ikke må overopphetes.
Senterpartiet har derfor foreslått mer penger til kommunene. Dette ville gitt flere ansatte og vi kunne unngått nedskjæringer, som skaper uverdige forhold både for eldre og ansatte. Det er ressurser som trengs. Vi mener det er respektløst av Regjeringen og Stortingsflertallet å føre en politikk som setter svake grupper opp mot hverandre, istedenfor at de som har mest bidrar litt mer til fellesskapet.
Senterpartiet mener også at turnusarbeid i helsesektoren skal likestilles med skiftarbeid i industrien. I dag må en turnusarbeidende jobbe 2 timer mer i uken enn en skiftarbeidende. Dette bidrar til økt slitasje på den enkelte ansatte i tillegg til harde løft og hardt arbeidspress.
La oss sammen bidra til en god offentlig omsorg. Stem Senterpartiet.
