
10.02.03
Kristin Halvorsen
Norge må støtte alternativer til krig
SV krever at Norge gir aktiv støtte til arbeidet med å komme fram til en fredelig løsning på Irak-krisen, og uttrykker støtte til de tysk-franske forslagene.
- Norge må gi aktiv støtte til de tysk-franske planene om en opptrapping av våpeninspeksjonene i Irak. Enten den norske utenriksministeren liker det eller ikke, pågår det nå en viktig internasjonal dragkamp om strategien i forhold til Irak, og Norge må markere klart at vi er tilhengere av å utnytte alle muligheter til å få en fredelig løsning, sier Kristin Halvorsen.
SVs leder understreker at Norge må holde fast ved at det er nedrustning som er hovedoppgaven i forhold til Irak, og at en må satse på våpeninspeksjoner, diplomatiske og politiske løsninger.
- Jeg forventer at Norge nå advarer USA mot å gå til krig uten vedtak i Sikkerhetsrådet, og at Norge krever at våpeninspeksjonene får fortsette så lenge de mener de kan gjøre en jobb.
Førstkommende torsdag kommer utenriksministeren til Stortinget for å redegjøre om utenrikspolitikken. Kristin Halvorsen advarer utenriksministeren om å komme til Stortinget med gammelt nytt.
- Det nytter ikke å komme trekkende med at vi følger FN-sporet og at vi skal avvente diskusjonene i Sikkerhetsrådet. Det pågår nå en hard internasjonal dragkamp om strategien i forhold til Irak. Nå må vi få klart svar på om Norge vil være med på å gi freden en sjanse, eller om vi støtter den aggressive linjen til president Bush, mener Kristin Halvorsen.
