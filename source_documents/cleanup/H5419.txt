
10/12-01
Ny solid Høyre-seier i Regjeringen (Kredittmeldinga):
Av Morten Lund (Sp):
SPAREBANK-A/S ET KJEMPETAP FOR KUNDENE
Regjeringens beslutning om at alle sparebanker kan omdannes til aksjeselskap er beklagelig og overraskende. For 6 måneder siden sa Kristelig Folkeparti og Venstre sammen med Senterpartiet et klart nei til å endre Sparebankloven slik at sparebankene kan omdannes til aksjeselskap. Det har ikke kommet nye momenter inn i bildet siden dette standpunkt ble skrevet inn i innstillingen til Langtidsprogrammet - som skulle ha et tidsperspektiv på 4 år.
Det eneste nye er at Bondevik har blitt statsminister i en Høyre-dominert regjering. Dette er nok et eksempel på at Kr.F og Venstre mener det motsatte av det de lurte velgerne til å tro i valgkampen.
Senterpartiet ser fortsatt sparebanksystemet som avgjørende for utviklingen av et desentralisert næringsliv som trengs for at hele landet skal være bebodd. Dagens lov sikrer distriktsmessig tilgjengelighet, lokal styring, lokalt eierskap og brukerinnflytelse. De små sparebankene har maktet å gi fullgode og moderne tilbud på vilkår som er fullt ut konkurransedyktig med forretningsbankene. Sparebankene sikrer konkurranse på mange steder som kunne vært helt uten banktilbud om sparebankene ikke hadde blitt opprettholdt gjennom lokale beslutninger. Kundene har ikke bedt om omdanning til A/S!
Sparebankene er i dag vår eneste garanti for at vi har nasjonalt eide og styrte banker. -Senterpartiet mener de nødvendige forbedringer av sparebankenes rammevilkår vil kunne skje uten å endre prinsippene i Sparebankloven.
Det eneste håp for å bevare sparebankene ligger nå i at Arbeiderpartiet -som ikke greidde å bestemme seg mens de satt i Regjering- slår ring om dagens lovverk, og at grasrota i to av Samarbeidspartiene gir klar beskjed til sine stortingsgrupper om det samme.
I Sverige har det gått ti år fra omdanningen til A/S ble tillatt med solid oppkjøpsvern, til man er midt oppe i oppkjøpsbølge med nedlegging av filialer som resultat. Vi trenger ikke kopiere svenskene for å finne ut om de samme skadene vil inntreffe hos oss.
