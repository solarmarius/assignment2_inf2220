
Dato: 29. juni 2005
Første nestformann i FrP, Siv Jensen
- Uaktuelt med billig-piller til unge jenter
- FrP forutsetter at unge jenter som gis gratis p-piller skal få trygge og riktige piller. Det er uaktuelt at de kun skal få de billigste pillene med størst bivirkninger for at staten skal spare penger, sier Siv Jensen.
Det var NRK som i dag kunne melde at helse- og omsorgsdepartementet har foreslått at kun de billigste og eldste p-pillene skal gis som gratis piller til unge jenter. - Jeg er forundret over at departementet foreslår dette helt uten å ha drøftet saken med budsjettpartneren i Stortinget, nemlig FrP, sier Jensen.
- For FrP er det helt uaktuelt at unge jenter som har behov for gratis p-piller skal måtte slite med bivirkninger bare fordi staten skal spare penger. Dette er småbeløp for staten, og har ingenting med reelle innsparinger å gjøre.
- Ordningen med gratis p-piller til unge jenter er en gedigen suksess, og det ingen grunn til at ordningen skal strammes inn på den måten departementet foreslår, fastslår Jensen.
Siv Jensen mener det er feil utgangspunkt at leger skal måtte velge preparater ut i fra pris og ikke etter rent faglige kriterier. - P-piller er noe ganske annet enn C-vitaminer. Å legge begrensninger på pris blir galt. Faglige kriterier og de unge jentenes ve og vel er det som må veie tyngst i valget av piller.
