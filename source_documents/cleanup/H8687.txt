
Stortinget, 12. oktober 2004
Arbeiderpartiets kommunalpolitiske talsmann Karl Eirik Schjøtt-Pedersen
- Kraftig korrektiv til Høyre-politikken
- Distriktskommisjonens innstilling er et sterkt forsvar for en langt mer aktiv distriktspolitikk, og derfor et kraftig korrektiv til Regjeringens systematiske svekking av distriktspolitikken. Distriktskommisjonen foreslår å styrke virkemidlene og de økonomiske rammer for distriktspolitikken og peker særlig på investeringstilskuddet. Regjeringen foreslo en ny reduksjon på dette feltet i budsjettet som ble lagt fram i forrige uke. Det sier Arbeiderpartiets kommunalpolitiske talsmann Karl Eirik Schjøtt-Pedersen i en kommentar til rapporten fra Distriktskommisjonen som ble lagt fram i dag.
Schjøtt-Pedersen sier det er grunn til å merke seg at et svært bredt flertall i Distriktskommisjonen støtter Arbeiderpartiet, SV og Senterpartiet i at det skal være et regionalt nivå mellom staten og kommunene, og at regionene skal ha direkte folkevalgt styring.
- Dette viser at Høyre og Fremskrittspartiet er helt isolert i ønsket om å legge ned det regionale nivået. Distriktskommisjonen gir viktige innspill til debatten om hvilke oppgaver som kan flyttes fra staten til regionene. Samtidig er forslagene så avgrenset at en slik overføring av myndighet både kan gjennomføres i en modell med få og store regioner og i en regioninndeling mer lik dagens. Dette gir et realistisk grunnlag for en diskusjon om regionenes rolle. Det er grunn til å merke seg at bare to av medlemmene vil tilbakeføre sykehusene til staten, sier Karl Eirik Schjøtt-Pedersen.
