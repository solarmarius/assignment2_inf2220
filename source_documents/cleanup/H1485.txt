
Dato:07. juni 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
GODT HÅP OM HJELP TIL FLERE RUSMIDDELMISBRUKERE!
På NRK P2 radio kunne man i dag morges høre sosialminister Guri Ingebrigtsen fortelle at hun ville se nærmere på inntakskriteriene for å oppnå Metadon-behandling, hun ville utvide prosjektet med slik behandling for narkomane til større deler av landet og hun ga uttrykk for at vi her i Norge var kommet altfor sent i gang med denne behandlingsformen.
- Jeg synes det er gledelig at sosialministeren nå endelig har innsett at bruk av Metadon er til hjelp for mange opiatmisbrukere og at vi gjennom behandling med Metadon kan gi mange av disse en tilnærmet normal tilværelse slik at de blir i stand til å delta i samfunnet sammen med andre mennesker, sier sosialkomiteens leder John I. Alvheim.
Det er snart 8 år siden jeg første gang fremmet forslag om å innføre behandling med Metadon for opiatmisbrukere. Det tar tid  men de kommer etter! I mange år har jeg sagt at kriteriene for å oppnå Metadon-behandling er for strenge, at man må vurdere hver enkelt bruker individuelt og ikke sette strenge aldersgrenser og grenser for hvor lenge man skal ha vært misbruker for å bli vurdert som kandidat til Metadon-behandling. At slike tilbud skal kunne gis over hele landet har jeg sett på som en selvfølge. Hvorfor skal tilbud om behandling begrenses til å gjelde bare enkelte utvalgte områder i Norge? spør Alvheim som er svært fornøyd med at sosialministeren nå, endelig, har innsett at Matadon-behandling er et godt virkemiddel i kampen for å hjelpe enkelte grupper av rusmiddelmisbrukere og at hun vil utvide omfanget av dette tiltaket.
Hadde vi fått støtte til FrP's forslag om å omfatte flere misbrukere med Metadon-behandlilng for lenge siden, kunne kanskje flere liv vært reddet og flere misbrukere hjulpet til en verdig tilværelse, avslutter Alvheim som tross alt er glad for at mange flere nå vil kunne hjelpes.
