
Dato: 19. august 2005
Formannen i FrP, Carl I. Hagen
Hagen avviser muslimsk eldreomsorg
- Det er fullstendig uaktuelt å opprette egne offentlige muslimske sykehjem. Vi kan ikke akseptere at muslimer danner sitt eget samfunn på siden av det norske, mener formannen i FrP, Carl I. Hagen.
Det er i dagens VG at innvandrerpolitikere går ut og krever spesialtilpasset eldreomsorg for muslimer. Saera Kahn fra Ap krever blant annet at eldre muslimske kvinner skal slippe nærkontakt med mannlige pleiere.
- Dette er et integreringsfiendtlig forslag som kan sidestilles med krav om at muslimske skolejenter skal bruke hijab i svømmetimene og ha egne omkledningsrom, mener Hagen.
- Muslimer kan ikke forvente at det offentlige bruker skattepenger på å omforme eldreomsorgen bare fordi de selv nekter å la seg integrere og tilpasse seg det norske levesettet.
Hagen mener med andre ord at muslimene selv har ansvar for å tilpasse seg.
- Vi kan ikke akseptere at muslimer gjennom stadig flere særkrav til den offentlige omsorgen danner sitt eget samfunn på siden av det norske. Mange eldre førstegangsinnvandrere stritter imot å la seg integrere, det er en holdning som må bekjempes. Det skjer ikke dersom vi åpner opp for særbehandling, sier Carl I. Hagen.
