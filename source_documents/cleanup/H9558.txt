
24. august 2005
Stortingsrepresentant John I. Alvheim
- Stykkpris reduserer sykehuskøene
- Bruk av stykkprisfinansiering reduserer både sykehuskøene og ventetiden, sier FrPs John I. Alvheim som dypt uenig med de rødgrønne helsepolitikerne som vil redusere bruken av stykkpris.
Til nyhetsbyrået ANB sier helsepolitikerne fra Ap, SV og Senterpartiet at stykkprisen sykehusene mottar for behandling av pasienter må reduseres eller fjernes fordi stykkpris bare fører til at sykehusene kun behandler de pasientene som gir mest i kassa.
FrPs helsepolitiske talsmann John I. Alvheim er meget kritisk til en utvanning av stykkprissystemet slik de rødgrønne forslår:
- Faktum er at sykehuskøene og ventetiden ble betydelig redusert i den tiden stykkprisen var på sitt høyeste. Etter at stykkprisen ble redusert til 40 prosent i 2004, begynte køene å øke igjen. Jeg er glad for at FrP fikk regjeringspartiene med på å øke stykkprisen til 60 prosent igjen i 2005. Resultatene ser vi allerede: køene er igjen på vei ned, sier Alvheim.
- Jeg er enig med de rødgrønne i at vi ikke kan ha pasienter som er mer "lønnsomme" enn andre. Det viktigste er at sykehusene får dekket utgiftene til pasientbehandling. Stykkprisen må være slik at den gjenspeiler de ressurser som går med til behandlingen. Betalingen må dekke utgiftene enten det er en dyr eller billig operasjon det er snakk om. Da spiller det ingen rolle om man behandler kostbare eller mindre kostbare pasienter, sier Alvheim.
Han legger til at stykkprissystemet er under stadig utvikling og gjennomgås hvert annet år.
- Det er på tide at prisene for de forskjellige diagnosene nå blir riktige i forhold til de ressurser som kreves i behandlingen, slik at vi slipper denne typen mistillit til systemet, avslutter Alvheim.
