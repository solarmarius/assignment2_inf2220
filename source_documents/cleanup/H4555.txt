
5. juni 1999
Landsstyret
Trygg velferden - Arbeid og utdanning må lønne seg
Uttalelse fra Arbeiderpartiets Landsstyremøte 4.-5.juni 1999
Velferden sikres best ved at flest mulig tar utdanning, deltar i yrkeslivet og betaler skatt til gode fellesløsninger. Vi må bygge sterke fellesskap mellom generasjonene og ikke bruke mer enn vi skaper. Det finnes ingen annen måte å trygge velferdstilbudene på.
For å møte utfordringene i et nytt århundre må vi ha mer kunnskap og flere i arbeid. Slik får vi nok ressurser til å forbedre tjenestene til eldre, syke, barn og unge. Gode offentlige tjenestetilbud til alle betyr mer rettferdig fordeling. På denne måten kan vi trygge velferden og gi folk frihet til å velge det tilbudet de trenger.
1. Arbeid for alle gir trygghet.
Det er vårt felles arbeid som skaper velferd og trygghet. Full sysselsetting lønner seg for den enkelte og hele samfunnet. Solidaritetsalternativet må gjenreises for å sikre arbeidsplassene i industrien, og bringe renter og prisstigning ned på europeisk nivå. Dette krever at myndighetene fører en ansvarlig økonomisk politikk, legger til rette for et aktivt og nyskapende næringsliv, og trapper opp arbeids-markedstiltakene når økende ledighet truer. I kommende tiår vil vi trenge mange flere i arbeid for å følge opp tiltakene for barn og unge og reformene innen helsevesen og eldreomsorg.
2. Bedre økonomi og boligtilbud for ungdom.
Lik rett til utdanning er en av våre grunnleggende verdier. Det krever at vi har boligtilbud og studie-finansiering som gir alle mulighet til å studere, uavhengig av egen økonomi. Mange elever i videre-gående skole sliter med høye utgifter til lærebøker. Vi vil etablere en gratis utlånsordning for skole-bøker. Et annet stort problem er mangelen på rimelige boliger for ungdom. Derfor vil vi gjennomføre et nasjonalt prosjekt for utleieboliger og studentboliger.
3. En god offentlig skole og nye muligheter for voksne.
Alle trenger stadig mer og bedre kunnskap. En god offentlig skole i hele landet er avgjørende for å gi alle likeverdige muligheter. Derfor vil vi ha ti nye år med bred satsing på utdanning. Det er behov for forbedring av arbeidsmiljøet for elever og lærere, opprusting av skolebygg, bedre læremateriell og flere datamaskiner i skolen. For å gi alle arbeidstakere ny kunnskap, og skape nye muligheter for voksne uten grunnskole eller videregående opplæring, vil vi satse på etter- og videreutdanning. Dette må bli reelle tilbud for alle med dertil egnede finansieringsordninger.
4. Flere og rimeligere barnehageplasser og utvidelse av foreldrepermisjonen.
Framtidas barnehage skal være til beste for barna og foreldrene, og gi bedre muligheter for yrkesdel-takelse. Vi vil også styrke skolefritidsordningen, som er viktig og nødvendig for at småskolebarn skal få en trygg oppvekst. De offentlige tilbudene skal ha en pris som gjør at alle som ønsker det, kan få plass i barnehager og skolefritidsordninger. Årets kommunevalgkamp blir en kamp for barnehagene og skolefritidsordningen. Vi vil òg gi foreldre og barn mer tid sammen mens barna er små. Derfor går vi inn for en gradvis utvidelse av foreldrepermisjonen.
5. Omfordeling av skattene for at:
· lavtlønte skal ha mer igjen å leve av
· det skal lønne seg å gå fra trygd til arbeid.
Vi vil redusere skatten for dem som tjener minst - som lavtlønte kvinner, elever og studenter som jobber noe ved siden av studiene. Dette gir mer rettferdig fordeling, og vil bidra til at flere velger å være yrkesaktive. Mange eldre og uføre kan også tenke seg å bli i arbeidslivet, f eks ved å kombinere arbeid og trygd. Trygdesystemet skal være en hjelp til selvhjelp, som gjør at flest mulig kan komme tilbake til arbeidslivet.
