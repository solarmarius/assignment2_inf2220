
Pressemelding mandag 27. januar 1997
Stortingsrepresentant Solveig Sollie:
- ETTERLYSER SOLIDARITET FOR SVAKE GRUPPER FRA REGJERINGSPARTIET
- Det er galt at kommunene skal bære hele byrden med omsorgslønnen. Dette går i praksis ut over de svakest stilte. Det gjør også den nylig vedtatte bostøtteendringen. Jeg etterlyser solidaritet fra regjeringspartiet. Det sa stortingsrepresentant Solveig Sollie på et møte i regi av Kragerø KrF mandag.
Kristelig Folkeparti foreslo i Stortinget at staten skal dekke femti prosent av omsorgslønnen i kommunene. KrF la i sitt budsjettforslag inn 150 mill. kroner til dette formålet.
- Dessverre fikk vi bare Senterpartiets støtte til dette. Men i mange kommuner, som f.eks. Kragerø, har kommunen inne søknader om omsorgslønn som ligger langt over det de har evne til å betale ut. Søknadene gjelder omsorgslønn både til de som har tunge pleieoppgaver for eldre og for funksjonshemmede, sier Sollie.
Torsdag gjorde Stortinget et vedtak om endring av bostøtten. Det ble da bestemt at utgiftstaket for å få bostøtte skal være på 36 500 kroner for enslige.
- Dette skal omfatte utgifter til både husleie, strøm og kommunale avgifter. I praksis er utgiftene oftest høyere og taket er derfor satt for lavt, hevder Sollie.
Hun viser til at mange kommuner i dag satser på omsorgsboliger, men at det lave utgiftstaket for bostøtte vil gjøre det vanskelig for de svakest stilte å kunne flytte inn.
- Utgiftstaket for par er i dag på 50 000 kr. KrF foreslo at taket skal være på 50 000 kr også for enslige. Dette ble dessverre nedstemt av Arbeiderpartiet, Høyre og Fremskrittspartiet, sier Solveig Sollie.
