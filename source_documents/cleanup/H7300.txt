
1999-2003
KrF
Kristelig Folkeparti i Nord-Trøndelag Fylkesprogram 1999-2003
NORD-TRØNDELAG - ET LIVSKRAFTIG FYLKE MED STORE MULIGHETER
Sammen med staten og kommunene i Nord-Trøndelag har fylkeskommunen ansvar for det offentlige tjenestetilbudet. Fylkeskommunen har et spesielt ansvar for de videregående skolene, sykehusene, samferdsel, og tilrettelegging innenfor næringsliv, sysselsetting og kultur. Måten fylkeskommunen løser sine oppgaver på er medvirkende årsak til trivsel og vekst i fylket.
Kristelig Folkeparti vil arbeide for at tjenestene blir utført på en god og effektiv måte.
Spesielt vil vi vektlegge:
· samarbeid mellom offentlige instanser, slik at tjenestetilbudet framstår som helhetlig og godt
· samarbeid og samhandling mellom det offentlige, private virksomheter og frivillige organisasjoner, inklusive mulighet for konkurranseutsetting av offentlige tjenester
Nord-Trøndelag trenger levedyktige og allsidige lokalsamfunn. Det er nødvendig å bidra til at bosettingen opprettholdes i hele fylket. Bygde- og byutvikling må legge vekt på hele mennesket, kultur, sosiale forhold og arbeidsplasser.
KrF vil:
· føre en ansvarlig og nøktern økonomisk politikk med streng prioritering i forbindelse med bruk av ressurser
· medvirke til økt avsetning til investeringer
· prioritere tiltak på driftsbudsjettene som kan virke forebyggende
· arbeide for at fylket og kommunene gjennom generelle rammetilskudd gis bedre forutsetninger for å utføre sine lovpålagte oppgaver
· bidra til at Nord-Trøndelag utvikler og styrker arbeidet med kunnskaps- og kompetanseutvikling
· utvikle samarbeidet med Sør-Trøndelag og med Trondheim som landsdelens tyngdepunkt
BYGG VARMERE SAMFUNN MED KRISTNE VERDIER
KrF bygger sin politikk på det kristne verdigrunnlaget. Bibelen gir oss verdier og normer som forplikter og inspirerer oss både som enkeltmennesker og samfunnsborgere. Vi ønsker å forme et samfunn til det beste for det enkelte menneske og for hele skaperverket..
Så raskt som forandringene skjer i dag, er det vanskelig å forutse og nevne konkret og detaljert alle oppgaver som skal løses i valgperioden 1999-2003. Fylkespolitikerne som blir valgt, må i samarbeid med partiets organer, gjøre seg opp meninger og ta standpunkt i hver enkelt sak. Det er viktig hvilke verdier de legger til grunn for sine standpunkt og hvilke mål de vil arbeide mot.
Derfor legger vi i dette programmet hovedvekta på verdiene vi bygger på, retningslinjene vi vil følge og mål vi vil arbeide for å nå.
Grunnverdiene KrF bygger politikken sin på:
· Det kristne menneskesynet.
Alle mennesker er like mye verdt. Alle mennesker er uendelig verdifulle, og menneskeverdet er uavhengig av kjønn, alder, evner, hudfarge, helse, velstand osv.
· Nestekjærligheten og De ti bud
En god rettesnor for livet.
· Den kristne forvaltertanken
Innebærer at vi tar vare på miljø og ressurser til beste for fellesskapet og kommende generasjoner.
Grunnverdiene omsatt i praktisk politikk vil bl.a. bety:
· Sikre alle fundamentale menneskerettigheter som rettssikkerhet, samvittighetsfrihet, frihet til tro og tale
· Omsorg for svake og vanskeligstilte mennesker
· Vektlegging av moralsk kvalitet hos enkeltmennesker og samfunn, slik som ærlighet, ansvarsfølelse, solidaritet, samarbeidsvilje og toleranse. Legge til rette for sunn livsutfoldelse
· Respekt for naturens orden og ansvar for å verne om skaperverket.
· Erkjenne menneskets åndelige behov så vel som de grunnleggende materielle
· Å være våken for vårt ansvar og muligheter til å være med og jevne ut urettferdigheter utover landegrensene, og være åpen for samarbeid og prosjekter med dette som siktemål
TID TIL FAMILIEN
Trygghet er det enkelte menneskes basis for å kunne fungere. Dette gjelder så vel i familielivet, yrkeslivet, barne- og ungdomsårene som i alderdommen. En viktig forutsetning for å oppleve trygghet er at enkeltindividet møtes med respekt, tillit og omsorg.
Familien er den beste ramme for fellesskap, sosial læring og omsorg, samt for læring av verdier. Samfunnet trenger derfor familier som fungerer godt og ivaretar sine oppgaver.
Kr.F. vil arbeide for:
· at familien skal få mer tid til samvær og kontakt
· at fosterhjemsarbeidet styrkes ved økt beredskap, avlasting og rådgiving
· at familievernkontorene får gode arbeidsvilkår
· gi støtte til krisesenter, incestsenter og AAN-kontor i fylket
· å støtte tiltak som har som mål å ta vare på sosiale nettverk i nærmiljøet
LIVSSTIL, HELSE OG SOSIAL TRYGGHET
Helse- og sosialpolitikken må bygge på et helhetlig menneskesyn som setter menneskeverdet i sentrum.
Sammenhengen mellom livsstil, helse og velferd er slått fast gjennom forskning og erfaring. Det er derfor en utfordring å få enkeltmennesket til å bli mer bevisst på dette. En sunnere livsstil vil derfor redusere behovene for behandling. Spesielt er dette en utfordring i forhold til de unge i dag.
Helse- og sosialtjenestene må kunne fremme kunnskap, ferdigheter og holdninger som er nødvendig for å møte vår tids problemer og brukernes behov. Det må satses sterkere på forebyggende helsearbeid og tettere samarbeide mellom behandlingsinstitusjoner på kommunal-, fylkes- og regionnivå. Kvalitetssikring av tjenestene må stå sentralt.
KrF vil arbeide for:
· at det satses sterkere på målrettet helsefremmende og forebyggende arbeid
· at sykehusene organiseres slik at en får en effektiv utnyttelse av ressursene
· at alle som søker abort må få tilbud om rådgiving
· at gjennom habilitering og rehabilitering gis funksjonshemmede økte muligheter til å fungere i hverdagen
· å styrke samarbeidet med frivillige og ideelle organisasjoner som er engasjerte i helse- og sosialarbeid
· å sikre og oppvurdere rusmiddelomsorgen og rehabiliteringstjenesten
· å sikre et godt samarbeide sykehus/rehabiliteringsinstitusjoner og sykehus/kommuner for å unngå unødvendig lange sykehusopphold
· å etablere et regionalt senter i Midt-Norge for familieopphold for familier med barn og unge med funksjonshemning
· at fylkeskommunen tar aktivt del i arbeidet mot vold og kriminalitet
SKOLE MED KVALITET OG VERDIER
Den stadig raskere utviklingen i samfunnet stiller økte krav til opplæring og informasjon gjennom hele livet. KrF vil arbeide for å sikre et godt opplæringstilbud med høyt faglig/pedagogisk nivå for ungdommen i Nord-Trøndelag. Arbeidet med verdiformidling må styrkes i alle studieretninger i tråd med verdikommisjonens idè. De kristne og humanistiske verdier som er nedfelt i skolens generelle læreplan må i sterkere grad prege skolens hverdag.
Videregående opplæring er en viktig faktor for å sette ungdommen i stand til å møte utfordringer i framtida. Ungdommens ønsker og samfunnets behov må ligge til grunn for tilgang til lærlingeplasser.
KrF går inn for:
· fylket ivaretar næringslivets behov for yrkesopplæring gjenom tilpasset fagtilbud og utstrakt samarbeid med partene i arbeidslivet
· at det sikres tilstrekkelig antall lærlingeplasser slik at elever i yrkesfaglige studieretninger, også de med behov for tilrettelagt opplæring, får dette i bedrift/institusjon
· å sikre alle elevene i videregående skole en aktuell basiskunnskap innenfor datateknologi
· at det offentlige bidrar med flere lærlingeplasser
· at videregående skole i større grad må utdanne og motivere elevene til selv å skape arbeidsplasser
· å gi kompetanse innenfor avgrensede områder til unge som ikke kan følge et ordinært skoleløp
· at voksne som ikke har gjennomgått/fullført videregående opplæring gis muligheter til dette
· at tilbud til fremmedspråklige elever opprettholdes og videreutvikles i takt med behovet
· at kampen mot rusgifter fortsetter gjennom undervisning og holdningsskapende arbeid
· at det blir medvirket til trivsel og godt arbeidsmiljø gjennom vedlikehold av skolebygninger
· at folkehøgskolene og de private videregående skolene (Val Landbruksskole og Aglo opplæringssenter) fortsatt må gis arbeids- og utviklingsmuligheter
· at alle videregående skoler bør ansette miljøarbeidere
· at skole og næringsliv må samarbeide for å synliggjøre behovet for arbeidskraft i de ulike yrker
· obligatorisk trafikkopplæring med hovedvekt på holdningsskapende arbeid
MILJØ OG FORVALTERANSVAR
Den vakre og varierte naturen i Nord-Trøndelag gir rike muligheter for både rekreasjon og næringsliv. Tiltak for å bevare og sikre miljø og livsgrunnlag i fylket må gis høy prioritet. Føre-var - prinsippet må følges i miljøpolitikken.
KrF går inn for:
· de lokale og regionale myndigheter får større ansvar for - og ressurser til - forvaltning av verneområder
· at kommunene selv må forvalte fellingstillatelsene for rovdyr
· å gi støtte til utvikling og installering av fjernvarmesystemer og varmepumper
· å ta vare på og utnytte fortrinnene vår rene natur gir i forbindelse med produksjon av ren mat
· at arealplanarbeidet skal bidra til å sikre produktive jordbruksarealer og samtidig styrke mulighetene til videre bosetting og trivsel i fylket
· at myndighetene gjør mer for å redusere konflikten mellom verneinteresser og næringsvirksomhet
· fortsatt innsats mot faunakriminaliteten
· at Trønderbanen utvikles for å ta større del av den lokale trafikken
· tiltak for å redusere støyen og den øvrige miljøbelastningen fra transportsektoren
· videreutvikle nye løsninger som rutetaxi og bestillingstransport
· ytterligere satsing for å utnytte ENØK-potensialet. Konkrete tiltak gjennom fylkeskommunale byggeprosjekter
· at fylkeskommunen engasjerer seg for å videreutvikle avfallsbehandlingen i fylket
· fortsatt satsing på bioenergi og vindkraft og andre fornybare energikilder
KULTUR FOR HVERDAG OG FEST
Kulturpolitikk krever bevisste verdivalg. Den raske kommersialiseringen av kulturlivet gjør at nye generasjoner står i fare for å miste sine kulturelle røtter. Derfor må det arbeides for å skape større kjennskap til og forståelse for det verdifulle i norsk kultur og den kristne kulturarv. Samtidig må vi være åpne for positive impulser fra andre kulturer.
KrF går inn for:
· at samarbeidet mellom fylkeskommunen og frivillige organisasjoner styrkes slik at en gjennom felles innsats kan skape et aktivt og positivt kulturliv
· at Nord-Trøndelag skal ta aktivt del i verdidebatten
· at Nord-Trøndelag barne- og ungdomsråd fortsatt gis gode arbeidsmuligheter
· at Ungdommens Kulturmønstring videreføres
· at NORVEG-planene videreføres og bidrar til å dokumentere og formidle kystens historie og næringsliv
· å støtte tiltak som kan motvirke volds- og pornoskildringer og annen spekulasjon som truer de ulike relasjoner vi som mennesker lever i
· at offentlige tilskudd brukes bevisst til å fremme rusfrie miljøer - eksempelvis rusfrie kafeer og diskotek
· at det må bygges videre på erfaringene fra Stopp heimbrent-aksjonen
· at minnet om Olav den Hellige og konsekvensene av slaget på Stiklestad , politisk og religiøst, må være hovedelementene i profileringen av Stiklestad nasjonale kulturhus
· at innvandrere og flyktninger skal kjenne seg heime, bli verdsatt i lokalmiljøet og delta på samme vilkår som andre i samfunnet
· at bibliotektjenestene i fylket styrkes, bla. gjennom samarbeid mellom folkebibliotek og videregående skolers bibliotek
· å stimulere til kulturaktiviteter som gjør det mulig for folk fra alle sosiale lag og med ulik funksjonsdyktighet å delta
· at Nord-Trøndelag Teater satser sterkere på turnèvirksomhet med tilbud for barn og unge
· å støtte arbeidet i utviklingen av Falstadminnet
ARBEID
Muligheten til arbeid, enten ute i samfunnet eller i heimen er godt for mennesket.
Nord - Trøndelag er rik på ressurser og en større del av videreforedling og verdiskaping må skje i fylket. Til nå har arbeidsplassene i stor grad vært knyttet til skogbruk, landbruk og fiske, mens hovedtendensen er vekst i servicenæringene. Parallellt med denne utviklinga må likevel primærnæringene utvikles og sikres. Dette mener KrF er en utfordring for Nord-Trøndelag fylke.
KrF går inn for:
· å påvirke statlige myndigheter til å tilrettelegge gode og forutsigbare rammebetingelser for næringslivet, bl.a. gjennom et konkurransedyktig skatte- og avgiftsnivå
· å legge til rette for at næringslivet i Nord-Trøndelag bedre kan dra nytte av kunnskap og forskningsresultater fra forskningsmiljøene i Nord- og Sør-Trøndelag
· at opprusting av fylkesveinettet videreføres
· at fortrinnene fylket har av Trondheim Lufthavn, Værnes må utnyttes
· å styrke det næringspolitiske samarbeidet med Sør-Trøndelag og Jämtland
· aktiv hjelp til gründere og etablering av "fadderordninger"
· å sikre Nord-Trøndelag en rimelig andel av arbeidsplasser og ringvirkninger fra offshore-virksomheten utenfor Midt - Norge
· å stimulere til markedsføring og markedskontakt ut over fylkets og landets grenser
· at det gis rammebetingelser som sikrer at landbruket også i framtida skal være sentralt innenfor sysselsetting i Nord-Trøndelag
· å stimulere til økt innsats i økologisk landbruk
· sterkere satsing på videreforedling i eget fylke av råstoff fra fiskeri og oppdrett, reindrift og landbruk generelt
· fortsatt kontroll med produksjon, volumutnyttelse og sikring mot rømming innen oppdrettsnæringa
· å stimulere tiltak som fremmer kompetanseoppbygging i kystnæringene
· sikre Sørsamenes kultur og næringsgrunnlag
· bygging av kraftvarmeverk på Skogn med den mest miljøvennlige teknologien og innenfor rammene av Kyoto-avtalen
· at ferjetilbudet til Ytterøy, Leka, Jøa og Borgan legger til rette for aktiv deltakelse i både arbeids- og fritidsaktiviteter
FOLKEVALGT STYRING
Et levende lokaldemokrati er viktig for å utvikle samfunnsbevissthet, samfunnsansvar og medinnflytelse i utviklingen av fylket. Engasjement i enkeltsaker er en del av dette. Like viktig er evnen og viljen til å se helheter og større sammenhenger.
KrF går inn for:
· å arbeide for et mindre detaljregulert og byråkratisk samfunn
· at fylkeskommunen videreføres som forvaltningsnivå. Nye modeller for organisering må vurderes
· å styrke folkevalgtes og de politiske partiers mulighet til å utføre sin oppgave
· at en sikrer fritaksvilkårene for elever i den videregående skolen som utfører oppgaver i frivillige barne- og ungdomsorganisasjoner
