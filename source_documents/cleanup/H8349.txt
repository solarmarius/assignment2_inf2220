
Dato: 06.05.04
Stortingsrepresentant Per Ove Width (FrP)
- Vi må bli i Irak
- Å trekke tilbake de norske styrkene i Irak nå vil bli oppfattet som et knefall for terroristene. Det sier FrPs forsvarspolitiske talsmann Per Ove Width.
Width sier videre at han nærmest er rystet over at Ap nå vil trekke alle de norske styrkene ut av Irak.
- Dette er et så stort svik mot norske sikkerhetspolitiske interesser at det nesten kan sammenlignes med Aps famøse "dobbeltvedtak". Denne form for populisme av landets største politiske parti hadde jeg ærlig talt ikke forventet i en sak hvor viktige sikkerhetspolitiske prinsipper for landet står på spill. Han sier videre at det, uavhengig av hva man opprinnelig måtte mene om den USA-ledede koalisjonens invasjon av Irak, er av avgjørende betydning at Norge nå uansett fortsetter å bidra aktivt for å stabilisere landet.
I forbindelse med at Norge sendte styrker til Irak, ble det gitt signaler om at bidraget i utgangspunktet skulle vare til sommeren 2004. Dette var naturlig da man på det tidspunkt ikke kunne forutse hvilke behov de ville bli for en norsk deltakelse videre, men det ble antydet at dette engasjementet kunne forlenges. Det norske bidraget er viktig ikke bare ut fra de faktiske oppdrag som blir løst, men selvsagt også ut fra de signaler dette bidraget det gir til våre allierte.
Width presiserer imidlertid at bidragets art og størrelse må tilpasses i forhold til hva slags styrker som er etterspurt og hva Norge faktisk har kapasitet til å bidra med.
FN - mandat
I FN resolusjon 1483 av 22. mai 2003 ga FNs sikkerhetsråd mandat til stabiliseringsstyrken i Irak. I samme resolusjon fastslås det at USA og Storbritannia er å anse som okkupasjonsmakter. FN ba i resolusjonen medlemslandene bidra med personell og utstyr til stabiliseringsstyrken for å trygge sikkerhet og stabilitet i Irak. Resolusjonen fastslår at stater kan yte styrkebidrag til disse formål under kommando av okkupasjonsmaktene, uten å bli ansett som en av disse.
