
21.05.2002
Feil distriktspolitikk
Stortingsrepresentant Karl Eirik Schjøtt-Pedersen reagerer sterkt på at Bondevik-regjeringen reduserer ambisjonsnivået i distriktpolitikken. - Regjeringen vil ha vekst i alle landsdeler. Men et mål på landsdelsnivå kan også nås ved at Tromsø og Bodø vokser, mens kysten av landsdelen tynnes ytterligere ut. Siden 1970 har både Nordland og Finnmark hatt nedgang i folketallet, men veksten i Tromsø by har vært så stor at Nord-Norge som landsdel har hatt vekst. Derfor blir regjeringens ambisjon for passiv. Og den bryter med det vi tidligere har stått sammen om. Arbeiderpartiet vil sikre hovedtrekkene i bosettingsmønsteret, skriver han.
- Kommunalminister Erna Solberg har i flere avisartikler beskrevet distriktspolitikk som noe særnorsk. Det er riktig. I de fleste land er regionalpolitikk et spørsmål om å løfte utkantområdene opp på et nasjonalt velferdsnivå. Det er ikke problemstillingen i Norge. Gjennom vår aktive distriktspolitikk har vi skapt rimelig likeverdige levekår i alle deler av landet. Men vi har et mål utover det. Vi vil at hele landet skal være i bruk. Hevde vår suverenitet. Utnytte ressursene. Bevare mangfoldet, skriver stortingsrepresentant Karl Eirik Schjøtt-Pedersen i denne artikkelen 16. mai 2002. Her følger resten av artikkelen:
Men da blir også distriktspolitikk spørsmål om hva vi vil. Hva vi strekker oss etter. Derfor reagerer mange av oss når regjeringen reduserer ambisjonsnivået. Regjeringen vil ha vekst i alle landsdeler. Stortingsrepresentant Anita Apelthun Sæle skriver i flere aviser at regjeringen vil ha vekst i alle regionene. Dette kan misforstås. Regjeringens bosettingsmål er at "alle landsdeler har befolkningsvekst" (ordrett hentet fra regjeringens redegjørelse).
Alle ser at det skjer endringer i den enkelte bygd og i den enkelte kommune. Men et mål på landsdelsnivå kan også nås ved at Tromsø og Bodø vokser, mens kysten av landsdelen tynnes ytterligere ut. Siden 1970 har både Nordland og Finnmark hatt nedgang i folketallet, men veksten i Tromsø by har vært så stor at Nord-Norge som landsdel har hatt vekst. Derfor blir regjeringens ambisjon for passiv. Og, den bryter med det vi tidligere har stått sammen om.
Arbeiderpartiet vil sikre hovedtrekkene i bosettingsmønsteret.
Så blir det neste spørsmålet; Har vi nådd disse målene? Ja. Og nei.
Vi har klart å opprettholde en mer spredt bosetting enn kanskje noe annet land. Men, vi har ikke nådd målene. Nord-Norge har hatt en betydelig netto utflytting de siste 50 år. Når vi tar med fødselstallene har landsdelen samlet sett likevel hatt vekst i folketallet.
Vi må derfor stadig vurdere hvordan vi kan gjøre de distriktspolitiske virkemidlene ennå mer målrettet. Arbeiderparti-regjeringen satte ned et ekspertutvalg for å gå igjennom virkemidlene for om mulig å gjøre dem enda mer målrettet. Vi har også stilt oss positiv til å opprette en distriktskommisjon for å gjennomgå virkemidlene.
Arbeiderpartiet ønsker en strategisk innsats i distriktene:
Vi må utvikle robuste arbeids-, bo- og serviceregioner hvor befolkningen kan finne et mest mulig helhetlig tilbud som dekker deres ønsker og behov.
Vi må bygge opp under et lønnsomt og konkurransedyktig næringsliv i alle deler av landet. Da må vi bygge på de fortrinn som finnes i den enkelte region.
Vi må erkjenne at kunnskap vil bety stadig mer. Da må vi bygge et sterkt utdanningstilbud i distriktene. Vi må styrke forskningen, og ikke minst forskningsformidlingen, ut til næringslivet i distriktene.
Vi må utvikle regionale verdiskapingsmiljøer der nettverket mellom bedriftene i regionen og bedriftene utenfor styrkes, og nettverket mellom bedrifter, kompetansemiljøer og myndigheter styrkes.
Vi må redusere avstandsulempene ved å ta i bruk ny teknologi. Bruke de nye teknologiske mulighetene til å bryte ned avstandshindre.
Vi må ha en bevisst statlig lokaliseringspolitikk hvor vi nettopp bruker de mulighetene ny teknologi gir. All ny statlig virksomhet må legges utenom Oslo, med mindre helt særskilte forhold foreligger.
Vi må ha et sterkt offentlig velferdstilbud som er likeverdig i alle deler av landet.
Vi må styrke kreativiteten, men også identiteten og tilhørigheten, gjennom et aktivt lokalt kulturliv.
Men en slik strategisk innsats krever virkemidler. Samtidig som vi er ydmyke i vår søken etter virkemidler som bringer oss mot målet, - må vi konstatere at mange av virkemidlene fungerer godt.
Vi vet at kommunale næringsfond bidrar til nye arbeidsplasser i distriktene. Derfor er det alvorlig når regjeringen fjerner alle bevilgninger til slike fond.
Vi vet at fiskerinærings betyr mye langs kysten. Derfor er det alvorlig når regjeringen kutter innsatsen i marin forskning og kutter alle bevilgninger til utviklingsprogrammet for marin sektor.
Vi vet at SND betyr svært mye for næringsutvikling i distriktene. Derfor er det alvorlig - svært alvorlig - når regjeringen dramatisk svekker SND. I disse dager skal SND kutte bemanningen med rundt 100 stillinger. Det gis ikke lenger penger til investeringstilskudd til vanlig næringsetablering i distriktene. Tidligere kunne en stimulere en ny bedrift til å etablere seg i Loppa. Nå får de ikke noe investeringstilskudd dersom det ikke er svært nyskapende virksomhet.
Dette er galt. Derfor kritiserer Arbeiderpartiet regjeringens distriktspolitikk. Ikke fordi alt var perfekt under Arbeiderpartiets styre. Men, fordi denne regjeringen har foretatt en kraftig svekkelse av distriktspolitikken både i forhold til Arbeiderpartiregjeringen og i forhold til den forrige Bondevik-regjeringen.
Sist høst kuttet Bondevik-regjeringen de distriktspolitiske virkemidlene med 350 millioner kroner i forhold til Arbeiderparti-regjeringens budsjettframlegg. Virkemidlene i næringspolitikken ble foreslått kuttet med totalt 1,7 milliarder kroner.
Nyvalgt sentralstyremedlem i Høyre Jens Petter Ekornes kalte kuttet i SND for en "katastrofe". Ordføreren i Skjervøy - den eneste kommunen med rent KrF-flertall - sa at han ikke ville gi denne politikken "et fnugg av ryggdekning". Høyre-ordføreren i Ballangen sier "Det denne regjeringen har gjort i distriktspolitikken er skremmende." Ja, selv statssekretæren i Samferdselsdepartementet uttalte: "Statsbudsjettethar for dårlig distriktsprofil, og dette må det gjøres noe med. Statsminister Bondevik kan ikke sitte ansvarlig for dette."
Arbeiderpartiet påstår ikke å ha alle svar i distriktspolitikken. Men, denne regjeringen har åpenbart feil svar. Og det ser ut for at flere enn Arbeiderpartiet er enige om det.
