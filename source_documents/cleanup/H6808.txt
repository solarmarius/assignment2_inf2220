
20.02.03
Rune J. Skjælaaen (Sp)
Prissjokk på skolefritidsordningen: Senterpartiet varsler omkamp om SFO
- Dessverre fikk vi rett når Sp ved behandlingen av statsbudsjettet for 2003 hevdet at regjeringspartienes og Frps vedtak om å halvere statstilskuddet til SFO ville føre til en sterk økning i foreldrebetalingen, sier Rune J. Skjælaaen (Sp) i Stortingets KUF-komite.
Mange kommuner melder nå om prisøkning på flere hundre kroner i måneden, noe som er langt høyere enn det Regjeringen anslo i sine beregninger. - Regjeringen må nå ta et ansvar og sette kommunene i stand til å redusere foreldrebetalingen ned på et akseptabelt nivå. Senterpartiet vil gi denne saken høy prioritet ved behandlingen av revidert nasjonalbudsjett senere i vår.
- Jeg er svært bekymret for utviklingen, sier Skjælaaen. Mange foreldre opplever at prisen for SFO fra før har vært på grensen av det familiens økonomi kan klare. Mange foreldre med lav inntekt, blant annet aleneforsørgere, vil ikke lenger være i stand til å benytte seg av SFO. Resultatet blir at mange barn mister et trygt tilbud før og etter skoletid, og må overlates til seg selv fram til de foresatte er tilbake fra arbeid. Senterpartiet mener SFO er viktig som et forebyggende tiltak ved at det gir barn trygghet og tilhørighet.
Senterpartiet ønsker en opptrapping av tilskuddet til SFO, slik at tilbudet kan utvikles både i omfang og kvalitet.
- Senterpartiet vil ta omkamp for å bevare det øremerkede tilskuddet som er foreslått avviklet fra 1. august i år, varsler Skjælaaen. Siden SFO-tilbudet er svært varierende både mellom fylkene og mellom kommunene, frykter jeg for at en slik omlegging av finansieringen vil kunne føre til ytterligere prisøkninger i mange kommuner.
