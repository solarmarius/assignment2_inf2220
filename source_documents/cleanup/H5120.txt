
Oslo, 13. september 2001
Rød Valgallianse
NEI TIL NORSK NATO-HEVN
- Norge må si nei til å delta i en NATO gjengjeldelsesaksjon etter terroranslaget mot USA. USAs "gjengjeldelser" etter tidligere terrorangrep har drept titusener av mennesker og har bidratt til å øke hatet mot USA i den tredje verden. Jagland og utenrikskomiteen er i ferd med å gjøre oss til en internasjonal bøddel som følger Washington blindt, sier RV-leder Aslak Sira Myhre i en kommentar.
Drap på sivile legitimerer ikke nye drap på sivile. Derfor er terroraksjonene mot WTC og Pentagon forkastelige, og derfor er USAs bruk av våpenmakt og boikott verden rundt også forkastelig. USAs politikere og militære sår, mens befolkningen i New York, Irak og resten av verden høster.
Terror må bekjempes, men amerikanske bombefly er ikke medisin mot terror, men bensin på bålet. Hvis det viser seg å være muslimske fundamentalister som står bak de forferdelige terror-aksjonene, er krig mot Afghanistan eller påståtte Bin Laden-baser kanskje det som vil virke dårligst for å forhindre nye anslag. I stedet for å rope på hevn, må den amerikanske befolkningen spør seg "hvorfor". Svaret er ikke å finne i menneskets ondskap, men i amerikansk utenrikspolitikk.
Stortingets utenrikskomite er nok en gang på vei med blind støtte til en NATO-krig, også denne gangen med Kristin Halvorsen og SV på slep. - Jeg lurer på hvordan Kristin Halvorsen ser for seg en gjengjeldelsesaksjon fra NATO som ikke er "vesten mot resten"?, avslutter Sira Myhre.
