
02.12.02
Jens Stoltenberg
Politikk handler om å velge
- Politikk handler om å velge. I vårt forslag til statsbudsjett har vi gjort valg. Vi gir mindre i skattelette enn regjeringen og Frp, men gir mer til arbeid for alle og mer til velferd, slik at alle har like muligheter, sa Jens Stoltenberg i finansdebatten.
Vi gjør mer for å sikre arbeidsplassene og industrien, og vi gjør mer for å trygge grunnleggende velferdsgoder som et godt helsestell, god eldreomsorg og gode skoler i kommunene. Vi har lagt fram et budsjettforslag som bygger på de grunnleggende verdiene vi står for som politisk parti, de verdiene som har vært avgjørende for utformingen av det norske velferdssamfunnet etter krigen. Det er en politikk for å skape og å dele man gjenfinner i Arbeiderpartiets forslag til statsbudsjett.
Regjeringspartiene og Fremskrittspartiet har også gjort valg i det budsjettforliket de stemmer for senere i kveld. De som har mest, får mer. Til gjengjeld er det mange av dem som har lite, som får enda mindre. Det gjøres altfor lite for å sikre arbeidsplassene, og det gjennomføres flere usosiale kutt i ordninger som er viktige for mange av dem som har det vanskelig i det norske samfunnet. Det er en annen kurs, en annen politikk, enn det Arbeiderpartiet står for, sa Stoltenberg.
