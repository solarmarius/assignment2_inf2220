
30.7.2003
Leder i Senterpartiet, Åslaug Haga
Skoleforlik - åpent brev til Kristin Halvorsen
Jeg viser til ditt brev av 28.juli der du utfordrer de andre partiene på Stortinget til et bredt skoleforlik. Gode skoler til barna våre har lenge vært en viktig sak for Senterpartiet, og vi vil arbeide konsekvent, både lokalt og i Stortinget for å nå målet om en god skole for alle.
En god skole fordrer at de som har ansvaret for skoledriften i landet vårt, nemlig kommuner og fylkeskommuner, få nok ressurser. Landets kommuner har de siste årene fått stadig mindre penger, noe som for eksempel har gjort at over halvparten av kommunene har måttet kutte i skolebudsjettene sine for dette året. Dette har ikke gitt bedre skole. Skal hver elev få den oppfølging hun eller han trenger, må skolen ha mulighet til å tilsette flere lærere og kunne dele opp klassene i flere grupper slik at lærerne får mer tid til hver elev. Kommuneøkonomien må styrkes for at skolen skal bli bedre.
Senterpartiet ønsker en lokal utforming av skolen. Alle lokalsamfunn har verdier og sterke sider de må kunne dra inn i skolen. Foreldre, elever og lærere må i stor grad få fylle skolen med lokalt innhold, og lokale ressurser må draes med i undervisningen. Et forlik mellom partiene på Stortinget må derfor etter vårt syn handle om de store linjene og rammene for de som skal drive skolene, og ikke en detaljstyring av skolehverdagen.
Senterpartiet ønsker at skolen skal være et sted hvor alle får utvikle sine evner. Kreativitet og skaperglede må framdyrkes. Derfor vil Senterpartiet arbeide for en skole der nyskaping og entreprenørskap står i fokus.
Senterpartiet har foreslått at alle barn i grunnskolen skal gis tilbud om èn time fysisk aktivitet hver dag i skoletiden. Vi ønsker også gratis frukt og grønt til elevene. Dette vil være viktige tiltak for trivsel og læringsmiljø i skolen, og et viktig forebyggende helsearbeid.
Senterpartiet ønsker ikke å redusere grunnskolen fra 10 til 9 år. Senterpartiet er enig i at elever må få mulighet til å arbeide mer praktisk, konkret og i prosjekter som inkluderer mange fag. Senterpartiet er også enig at det er behov for spesielt fokus på ungdomsskolen og i at det er behov for å ruste opp skolebygg gjennom økte statlige tilskudd.
Dette er noen av våre prioriteringer. De mer konkrete skoleforslagene fra Kvalitetsutvalget vil Senterpartiet komme tilbake til når disse kommer til drøfting i Stortinget.
Vi gleder oss til å arbeide sammen med både SV og andre partiet for å skape en bedre skole, men anser det som urealistisk å få til et politisk kompromiss før valget fordi skole er et av de politikkområder der de ideologiske forskjellene mellom partiene er klarest til stede.
Med hilsen
Åslaug Haga
Leder i Senterpartiet
