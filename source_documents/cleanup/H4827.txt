
30. april 2000
Kvinnebevegelsen
Solidaritet med Nord-Vest Russland
Uttalelse fra Arbeiderbevegelsens Kvinnebevegelse 30. april 2000 om solidaritet med Nord-Vest Russland.
Kvinnebevegelsen mener at Norge må rette oppmerksomhet mot situasjonen for kvinner og barn i Nord-Vest Russland (Arkangelsk og bl.a Murmanskområdet).
Levevilkår for barn og kvinner i denne regionen er betraktelig forverret i den senere tid. Arbeidsledighet og manglende trygdeutbetalinger har ført til en situasjon med underernæring, dårlige boforhold og økende forekomst av resistent tuberkulose blant barn og unge.
Norske bistandsorganisasjoner gjør i dag en betydelig innsats i form av humanitær bistand.
Det er imidlertid behov for ytterligere innsats i form av langsiktig humanitær hjelp og bekjempelse av smittsomme sykdommer. Styrking av smittevernprosjekter og forebyggende helsevern for barn og kvinner må være viktig langsiktige satsningsområder. Arbeiderpartiets kvinnebevegelse oppfordrer Regjeringen til å sette av midler over bistandsbudsjettet for å møte den akutte nøden som primært rammer eldre, kvinner og barn. Samtidig må Norge ta initiativ til å få en bred felles nordisk innsats for å bedre levevilkårene for alle i denne regionen. Dette er våre nære naboer og Norge har derfor et spesielt ansvar for å bidra til økt oppmerksomhet omkring forholdene i regionen.
