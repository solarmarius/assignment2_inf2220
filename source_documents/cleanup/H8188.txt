
9.3.2004
Sp
BARE SENTERPARTIET VIL DEKKE GJELD NÅ
- Vi i Senterpartiet er forundret over at Arbeiderpartiet, Fremskrittspartiet og Sosialistisk Venstreparti ikke er villig til å være med på å dekke helseforetakenes gjeld som de nå hadde muligheten til å gjøre i Stortinget. Det synes som om det ikke er samsvar mellom deres engasjement i lokalmedia for sykehusene og hva de er villige til å gi av økonomiske rammer for sykehusene på Stortinget når de har muligheten til det. Dette uttaler Ola D. Gløtvold, Senterpartiets representant i Sosialkomiteen.
Sosialkomiteen avga i dag 9/3 sin innstilling på forslaget fra Senterpartiet om dekning av opparbeidet gjeld til helseforetakene for å bedre deres økonomiske situasjon. Flertallet i komiteen avviser forslaget. Bare Sp vil dekke sykehusenes gjeld og dermed gjøre noe nå med den akutte situasjonen med oppsigelser og nedleggelser av tilbud i helseregionene. Regjeringspartiene og Arbeiderpartiet avviser forslaget. FrP er enig i at det trengs mer ressurser, men støtter ikke Senterpartiets forslag.
Senterpartiet mener at et godt nok helsetilbud ikke kan gjennomføres med den ressurstilgangen som departementet og Stortingets flertall har gitt helseforetakene. Sp mener at både helseministeren og Stortingets flertall må ta inn over seg at det er mangel på ressurser og underfinansiering av sykehusreformen fra første dag som har ført til den kritiske situasjonen helseforetakene nå er inne i.
Senterpartiet fikk med SV på å be Regjeringen komme tilbake med en bred utredning og sak om spesialisthelsetjenestens økonomi og situasjon i forbindelse med Revidert nasjonalbudsjett for 2004, slik at det da kan foretas nødvendige bevilgninger for å sikre og styrke pasientenes behov for akuttberedskap, behandling og rehabilitering. Senterpartiet er forundret over at Arbeiderpartiet og FrP ikke blir med og ber om dette.
