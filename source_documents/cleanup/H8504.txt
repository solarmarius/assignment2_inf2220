
Dato: 24. juni 2004
Stortingsrepresentant Jan Arild Ellingsen (FrP)
FrP positiv til økt bevæpning av politiet
Justispolitisk talsmann i FrP, Jan Arild Ellingsen, støtter forslaget fra Stavanger-politiet om mer bevæpnet politi.
Det var på en pressekonferanse i dag at arbeidsgruppen etter Stavanger-ranet la frem sine konklusjoner. Blant anbefalingene lå det å ha kraftigere våpen i politibilene, økt samarbeid mellom politidistriktene og minst en pansret politibil i hvert politidistrikt.
- Konklusjonene er helt i tråd med FrPs forslag i justispolitikken, kommenterer Ellingsen. Han viser til at FrP så sent som i våres fremmet et 18 punkters forslag som inneholdt mye av det samme. - Når det gjelder bevæpning er det praktisk talt ingen forskjell mellom utvalgets anbefalinger og FrPs forslag, sier Ellingsen.
Han er derfor svært bekymret over at FrPs forslag ikke fikk støtte av noen andre partier.
- Når fagekspertisen entydig konkluderer med at det er FrPs forslag som trengs, så er det alvorlig at ingen andre partier støtter forslagene. Det er tross alt politiet som vet best hvordan kriminaliteten skal bekjempes, fremholder Ellingsen.
Jan Arild Ellingsen håper de andre partiene i fremtiden ser hva som virkelig må til i justispolitikken. - Jeg håper i hvert fall ikke at handlingslammelse i de andre partiene medfører flere slike tragiske hendelser som vi så i forbindelse med Stavanger-ranet, avslutter han.
