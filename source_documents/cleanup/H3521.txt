
Tirsdag 29. oktober 1996
KrF-leder Valgerd Svarstad Haugland om regjeringens tiltredelseserklæring:
GIR GRUNNLAG FOR OPTIMISME!
- Jagland presenterte i tiltredelseserklæringen en lang rekke av ambisjonene hans regjering har, og det faller meg ikke vanskelig å bifalle disse. De tilsvarer jo langt på vei de prioriteringene Kristelig Folkeparti la til grunn i sitt alternative budsjett, med unntak av vår satsing på familien! Dersom denne erklæringen omdannes til praktisk politikk, ser jeg optimistisk på mulighetene til samarbeid med Jagland-regjeringen. Dette sa Kristelig Folkepartis leder, Valgerd Svarstad Haugland i en kommentar etter at statsminister Thorbjørn Jagland presenterte regjeringens tiltredelseserklæring i Stortinget i dag.
- Jeg konstaterer at Jagland løfter fram økologi og bærekraftig utvikling som et av de viktigste områdene, sammen med arbeid for en styrket helse- og omsorgssektor. Dette stiller jeg meg meget positiv til. Jeg registrerer også med glede at Jagland vil vurdere økt kjøp av behandlingskapasitet i utlandet, en sak jeg tok opp senest for to uker siden, sier Svarstad Haugland.
Hun håper også at den nye regjeringen vil myke opp flyktninge- og innvandringspolitikken, slik Jaglands signaler kan tolkes. - Jagland legger i sin erklæring vekt på samarbeid og avhengighet, også i forhold til de øvrige partiene på Stortinget. Dette kan neppe tolkes som annet enn en klar invitt til samarbeid også under den pågående budsjettbehandlingen. Det vil ikke KrF stille seg negative til, men Jagland må da også godta påplusninger i forhold til Brundtland-regjeringens forslag til statsbudsjett, fremholder KrF-lederen.
- På tross av de motsetninger i verdispørsmål som finnes mellom Kristelig Folkeparti og Arbeiderpartiet, er det på grunnlag av tiltredelseserklæringen klare kampsaker vi kan stå sammen om, slutter Svarstad Haugland.
