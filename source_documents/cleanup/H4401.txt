
fredag 16. juni 2000 13:07:47
Gunnar Kvassheim (v) om gasskraft og Regjeringens handlemåte:
- Svekket tillit til miljøvernministeren
- Den måten miljøvernministeren har håndtert denne saken på har svekket vår tillit til statsråden. Det er uakseptabelt at statsråden, i en sak som førte til regjeringsskifte, lar helt sentrale spørsmål forbli uavklarte, sier Gunnar Kvassheim, Venstres medlem i Stortingets energi- og miljøkomite.
Komiteen avga i dag innstilling om stortingsmelding nr. 8 og nr. 33 om regjeringens miljøvernpolitikk og rikets miljøtilstand. Her omtales regjeringens oppfølging av Stortingets vedtak om at utslippstillatelsene for Naturkrafts planlagte gasskraftverk skal omgjøres. Innen 1. juni skulle Stortinget ha avklaring om det i den forbindelsen var nødvendig å endre forurensningsloven. En slik avklaring har ikke kommet. I innstillingen betegner et mindretall bestående av Fremskrittspartiet, Kristelig Folkeparti, Senterpartiet, Sosialistisk Venstreparti og Venstre dette som oppsiktsvekkende og sterkt kritikkverdig.
- Det er en knallhard kritikk som rettes mot miljøvernministeren, og det er klart at dette blir en het sak framover. Jeg registerer også at Arbeiderpartiet har utstyrt miljøvernministeren med så dårlige kort i denne saken at det bidrar til å svekke hennes autoritet. Det vil miljøkampen tape på, sier Gunnar Kvassheim.
