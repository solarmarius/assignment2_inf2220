
19. mars 1999
Fra stortingsrepresentant Bror Yngve Rahm
Storsatsing på alternativ energi og vannbåren varme
Det er svært gledelig at regjeringen legger opp til milliardsatsing på fornybare energikilder og at Regjeringen følger opp vedtaket om vannbåren varme som ble fattet på årsmøtet i Telemark Kristelig Folkeparti. Dette uttaler Stortingsrepresentant, og medlem i Energi- og miljøkomiteen for Kristelig Folkeparti, Bror Yngve Rahm.
For å oppnå en omlegging av energiproduksjon og forbruk er det foreslått en energipakke. En økning i elavgiften skal kombineres med tilskudd på 5 milliarder over en 10-årsperiode til investering i fornybare energikilder. Uheldige fordelingsvirkninger skal kompenseres. Dette er en framtidsrettet energipolitikk som vil bidra til at vi kan nå våre miljømål.
Nye fornybare energikilder skal spille en viktigere rolle i energiforsyningen. Målet er at vannbåren varme basert på bioenergi, varmepumper og spillvarme skal øke til 4Twh fram mot år 2010. I tillegg kommer vindkraft med en økning til 3 Twh i samme tidsrom. Denne planen er helt i tråd med vedtaket på fylkesårsmøtet til Telemark Kristelig Folkeparti, det er svært gledelig uttaler Bror Yngve Rahm.
Energimeldinga viser at Regjeringen legger opp til en aktiv politikk for å begrense energiforbruket samtidig som den vil redusere avhengigheten av elektrisitet til oppvarming. Meldingen inneholder helt nødvendige tiltak for å bringe norsk energipolitikk i balanse. Nå må alle partier på Stortinget vise ansvar å sørge for at vi kan legge opp til en framtidsrettet energipolitikk avslutter Bror Yngve Rahm.
