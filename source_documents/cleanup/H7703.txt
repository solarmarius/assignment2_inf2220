
(2003.08.15)
Aust-Agder SV
PROGRAM FOR AUST-AGDER SV 03 - 07. FYLKESTINGSVALGET 2003.
Vårt program
Aust-Agder SV har følgende mål for politikken de nærmeste årene:
- Barn og unge først!
- Styrk kommuneøkonomien!
- Prioriter miljø!
- Kamp mot ledigheten!
For å nå disse målene velger vi:
- Velferd - ikke veldedighet
- Rettferdighet - ikke tilfeldighet
- Omfordeling - ikke utdeling
- Solidaritet - ikke marked
Demokrati.
De siste årene har vi sett at det politiske flertallet har overført stadig flere områder fra demokratisk styring og overført makt til marked, byråkrati og domstoler. Dette er en politikk som undergraver betydningen til Storting, fylkesting og kommunestyrer, og som dermed
reduserer folkets innflytelse over egen hverdag ved politisk, demokratisk arbeid.
SV ønsker folkevalgt styring over viktige samfunnsforhold og vil konsekvent arbeide for at folk skal ha innflytelse over egen hverdag. SV kjemper derfor mot privatisering av velferdsgodene enten dette gjelder helse, skole eller kultur. Skal vi klare å motstå presset mot privatisering, må det offentlige tilbudet være av så høy kvalitet at folk ikke tvinges til å velge private alternativer.
Vi har også sett at offentlige tjenester organiseres i interkommunale selskaper der avgjørelser tas i lukkede styremøter. Dette hemmelighetskremmeriet undergraver folks muligheter for innflytelse i viktige saker. SV vil i demokratiets navn konsekvent arbeid for å åpne disse lukkede styremøtene.
Vi ser også at det er svært stor forskjell mellom hva de politiske partiene gjør på Stortinget og hva de samme partiene hevder lokalt. I SV er det sammenheng mellom kommunepolitikk, fylkespolitikk og den politikken partiet fører på Stortinget.
Fylkeskommunen er et folkevalgt nivå mellom kommune og stat. SV vil opprettholde et slikt demokratisk "mellom-nivå" fordi alle alternativene som hittil er presentert fører til mindre folkevalgt makt og mer makt til et privat marked og/eller statlig byråkrati. Størrelsen på dette "mellom-nivået" diskuteres også i SV.
Aust-Agder SV går inn for å legge ned fylkeskommunen i sin nåværende form og å opprette landsdelsregioner med makt overført fra den regionale og sentrale stat. I lys av dette ser ikke Aust-Agder SV at en sammenslåing til ett Agderfylke løser noe problem.
Aust-Agder SV ser imidlertid muligheten for at landsdelsregioner likevel ikke opprettes og vil ta stilling til spørsmålet om sammenslåing eller samarbeid på Agder når utredningen om dette foreligger. For Aust-Agder SV er det en forutsetning for evt. sammenslåing at dette er ønsket av befolkningen i folkeavstemming. Inntil et slikt ønske er dokumentert vil Aust-Agder SV gå mot en sammenslåing men øke samarbeidet.
Aust-Agder SV vil
utvide samarbeidet mellom oss og våre nabofylker
utvide samarbeidet mellom fylkeskommunen og kommunene
prioritere samarbeidet med Sveriges vestkyst og med Nord Jylland i "Det skandinaviske triangel"
åpne styrerommene
Skole.
Fylkeskommunen har ansvar for de videregående skoler. SV ønsker ikke dette ansvaret overført til interkommunalt samarbeid. For det første lider interkommunalt samarbeid av et betydelig demokratisk underskudd og for det andre vil elevenes valgmuligheter bli redusert dersom ikke alle fylkets kommuner deltar i samarbeidet.
Aust-Agder SV vil
arbeide for en fortsatt desentralisert skolestruktur i fylket
sikre Hornnes videregående skole
forbedre samarbeidet med Vest-Agder
arbeide for gratis skolemateriell i de videregående skoler
opprettholde landslinjene
øke elevenes innflytelse
bygge ny videregående skole i Grimstad
arbeide for at ny "Sørlandets tekniske fagskole" legges til Grimstad
tidfeste bygging av ny skole i Arendal
gå mot forsøk på å etablere private videregående skoler i fylket
ha bredbånd til alle videregående skoler
arbeide for at HiA får universitetsstatus
Miljø.
SV tenker globalt og handler lokalt. Vår generasjon har et ansvar for å rydde opp i tidligere miljøsynder og å hindre nye problemer i å oppstå. Vi må derfor være føre var. Aust-Agder SV tar miljøproblemene på alvor og tar miljøhensyn i alle avgjørelser for å bevare vårt fysiske miljø. SV vil også konsekvent arbeide for allmennhetens rett til å oppleve våre unike naturområder.
Aust-Agder SV vil
gå mot boring etter olje og gass i Skagerrak
verne kystsonen mot nedbygging og privatisering
verne om naturlig flora og fauna i fjellheimen
sikre allemannsretten
støtte bruk av miljøvennlige energiformer
ta initiativ til bedre estetisk planarbeid av byer og bygdesentra
gå mot å gi konsesjon til større privat kraftutbygging
Samferdsel.
SV har alltid prioritert kollektivtransport. Med knappe ressurser må det velges mellom busstilbud i distriktene eller i sentrum. Aust-Agder SV velger å prioritere tilbud i sentrum fordi dette gir størst miljøgevinst.
For Aust-Agder er det strengen Kristiansand - Oslo som er viktigst. Dette gjelder både for privatbil, buss og jernbane. Det har de siste årene fått sterkt fokus på "4 felts vei gjennom Agder". Vi kan imidlertid ikke løse transportbehovet på denne strekningen bare ved veibygging. Det er nå helt nødvendig med skikkelig investering i et modernisert jernbanetilbud.
Aust-Agder SV vil
arbeide for utbygging av E18 med delte kjørebaner i dels 2-felts og dels 4-felts vei
gi Rv9 stamvei-standard
arbeide for sammenkobling av Vestfoldbanen og Sørlandsbanen på Brokelandsheia
utrede kystjernbane fra Kristiansand og østover
øke trafikksikkerheten ved å skille trafikkantene bl.a. ved gang- og sykkelveier
gjøre forsøk med taxi til busspris som natt-tilbud
sikre fylkets "øybefolkning" trygg og rimelig båt-transport
gi studentene halv pris på kollektive transportmidler
Kultur.
Fylkeskommunen har ansvar for en betydelig del av fylkets kulturtilbud. De fylkeskommunale bevilgningene til disse formålene har økt de siste par årene men er fortsatt lave sammenlignet med landsgjennomsnittet. SV har som mål å øke kulturens relative andel av fylkeskommunens budsjett.
Fylkesbiblioteket er en suksess i nye lokaler. Museene har ikke hatt samme positive utvikling når det gjelder besøk. SV mener at årsakene til dette bl.a. er manglende bevilgninger til formidling og mangelfull markedsføring av tilbudene.
Det er viktig å påpeke at Aust-Agder har et ansvar for å formidle informasjon om historiske personer av internasjonal betydning og interesse. I første rekke gjelder dette Grimstad som huset både Ibsen og Hamsun i avgjørende perioder av deres liv, men det gjelder også Gjerstad og Froland med sin tilknytning til Niels Henrik Abel.
På Vestlandet samarbeider 4 fylker med 1 mill innbyggere om regional kulturpolitikk på områder der de finner dette naturlig. I vår del av landet vil det være viktig å kontakte Vest-Agder, Telemark, Vestfold og Buskerud om et tilsvarende prosjekt for å få overført makt fra staten til regionene.
Aust-Agder SV vil
arbeide for en styrking av Agder Teater
utvikle fylkets museer
bygge opp museene til å bli mer formidlingsdyktige
gi støtte til festivaler med kulturelt innhold
øke kulturens andel av fylkets budsjett
ta initiativ til en kulturregion sammen med våre nabofylker
Næringspolitikk.
Vi har den siste tida hatt store tilbakeslag med nedleggelser av kjernevirksomheter både i øst-regionen og i Grimstad. I tillegg har flere bedrifter redusert sin drift i vårt fylke og flagget deler av virksomheten ut til de baltiske land. Dette kommer samtidig med en generell nasjonal sysselsettingsnedgang i hele landet. Samlet fører dette til en betydelig økning i ledigheten i Aust-Agder. Dette er for øyeblikket det største problemet i vårt fylke.
Men denne situasjonen fører også til oppblomstring av kreative ideer for bedriftsetableringer. Problemet er imidlertid at disse ideene krever tilførsel av kapital fra kredittinstitusjoner som ikke har kortsiktig gevinst som mål, men som har nødvendig tålmodighet og tid til langsiktig tenking. Denne type kapital er mangelvare og Regjeringens politikk med redusert støtte til nyetablering og omstilling forsterker derfor næringslivets evne til å øke sysselsettingen.
I en periode med omstillinger i næringslivet og økende ledighet er det også nødvendig med økning i bl.a. aetats kursinnsats for å gi de ledige relevant kompetanse. Innsatsen på dette området er altfor svak.
I perioder med stor ledighet er det særlig viktig å gi de ledige en sikker økonomi. Regjeringens politikk med å redusere ledighetstrygden gjør derimot problemet større.
Aust-Agder SV vil:
øke innsatsen for omstilling i bedrifter
øke rammen til bedriftsetablering
prioritere de områdene i fylket med størst ledighet
gi fortsatt støtte til omstilling på Evje
utarbeide næringsplan i nært samarbeid med Vest-Agder
