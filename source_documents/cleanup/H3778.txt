
27.2.97
Morten Lund,
Høyre og Arbeiderpartiet i kommunalkomiteen blir enige:
STORKOALISJONEN SLÅR TIL - IGJEN
I alle tre saker som i dag ble avgitt i kommunalkomiteen måtte «opposisjonen» strekke våpen for den brede enighet mellom Ap og H om at Regjeringen eller andre vil sørge for at utviklingen går sin gang uten at Stortinget blander seg borti. -Greier velgerne å se forskjell på dem?
Et privat forslag fra tre Sp-representanter setter situasjonen for lokalsamfunn med hjørnesteinsbedrifter på dagsorden. Flertallet som inkluderer Kr.F. antar at problematikken blir omtalt i Regionalmeldingen (som er ferdigskrevet), og avviser at det trengs noe mer. Sp og SV foreslår en egen melding samt at det innføres en meldeplikt og rutiner for samarbeide mellom bedriftene og ulike off. myndigheter. Saksordfører Rune Kristiansen fra Ap og Tore Liltvedt fra H og Arendal var meget synlige i kampen om Ericsson A/S. Nå lener de seg tilbake.
Et privat forslag fra to SV-representanter om en melding om selskaps-former i kraftsektoren, ble avvist fordi storkoalisjonen avventer en melding om kommunale foretak. Medlemmene fra Sp, Kr.F og SV mener det trengs en evaluering av dagens selskapsformer i kraftbransjen for di denne virksomheten er så spesiell i forhold til andre kommunale oppgaver. -Stor-koalisjonen er nok godt fornøyd med utviklingen som skjer i ly av Energi-loven, bl.a. skyhøge fortjenester og rask overgang til A/S.
Et privat forslag fra Sp og Kr.F. om å likestille arbeidstida ved tre-delt turnus i helsesektoren med helkontinuerlig skift i industrien, ble avvist av storkoalisjonen under henvisning til at forhold om arbeidstid kan ordnes opp som del av tariff-forhandlinger. Helsearbeiderne har prøvd dette og mener at Stortinget må avklare deres arbeidstid gjennom Arbeidsmiljø-loven på samme vis som det er gjort for mannfolka i industrien.
