
29. juni 2001
Karita Bekkemellem Orheim
Ap-kvinnene velger seg el-bilen
- El-bilen er fremtidsrettet, intelligent og det rette valget for miljøbevisste kvinner. Derfor velger vi i Arbeiderpartiets kvinnebevegelse å satse på el-bilen som et symbol for hva vi tror på og står for inn i en ny tid, sier Karita Bekkemellem Orheim, leder av kvinnebevegelsen. Fra 1. juli skal en ikke betale moms på el-biler. I Drammen har ordfører Lise Christoffersen (bildet) sørget for at de som kjøper el-bil, får et tilskudd på 25.000 kroner. Hun utfordrer nå ordføreren i Oslo.
- El-bilen er fremtidsrettet, intelligent og det rette valget for miljøbevisste kvinner. Derfor velger vi i Arbeiderpartiets kvinnebevegelse å satse på el-bilen som et symbol for hva vi tror på og står for inn i en ny tid, sier Karita Bekkemellem Orheim, leder av kvinnebevegelsen i en pressemelding 29. juni 2001.
- Biler som drives av elektrisitet forurenser ikke i byene våre, er viktige for å redde jordas klima. Fra mandag av selges de momsfritt og blir dermed et enda bedre og billigere alternativ for veldig mange potensielle bilkjøpere. Vi vil derfor benytte anledningen til å oppfordre alle som skal bytte bil eller investere for første gang om å benytte denne unike muligheten, sier Bekkemellem Orheim.
Fra 1. juli skal en ikke betale moms på el-biler. Dette vedtok Stortinget i fjor høst i forbindelse med momsreformen.
- Det betyr at prisene på enkelte biler går ned med flere titalls tusen kroner som for eksempel denne Th!nk city-bilen som etter 1 juli vil koste om lag 37.000 kroner mindre hos forhandler enn idag, sier daglig leder i Norstart, Thor Erik Musæus. - El-bilene finnes i ulike varianter alt etter behov - fra den lille bybilen til varebiler.
- Regjeringen har over lengre tid arbeidet for å legge til rette for miljøbilene, sier statssekretær Eirin Sund i Samferdselsdepartementet. - Kjørere av el-biler slipper for det første selvsagt en rekke miljøavgifter som vi har på drift og kjøp av vanlige biler. I tillegg er el-bilen fritatt for engangsavgiften, årsavgiften, bompenger og parkeringsavgifter på kommunale parkeringsplasser, sier statssekretæren.
Miljøbyen Drammen
Arbeiderparti-ordfører Lise Christoffersen i Drammen kan skryte av at dette nå er mijøbyen i Norge. Og hun utfordrer ordføreren i Oslo til å følge eksemplet. Kommunen har i dag sju el-biler som alle benyttes flittig. Nå tilbyr kommunen en støtte på 25.000 kroner til dem som kjøper el-bil. De som anskaffer, eller bygger omtil propandrift får et tilskudd på 10.000kroner, og ved ansffalese av hybrid-bil (el/bensin) kan få 5.000 kroner.
Kommunen har allerede en sykkelordning. - Dette er blitt en kjempesuksess, sier Lise Christoffersen. Folk kjøper et elektronisk kort for 100 kroner, og med dette henter de så ut en sykkel ved en rekke oppstillingsplasser i byen.
