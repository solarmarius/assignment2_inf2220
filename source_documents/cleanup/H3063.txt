
Mandag 25. mai 1998
Stortingsrepresentant Arne Lyngstad (KrF):
- Nord-Trøndelag tjener på sentrumsregjering!
- Vi begynner nå å se konkrete resultater av sentrumsregjeringens politikk, og Nord-Trøndelag har grunn til å glede seg. Jordbruksavtalen og den offensive distriktspolitikken er to av flere saker som viser at sentrums­regjeringen er god for Nord-Trøndelag. Det sa stortingsrepresentant Arne Lyngstad (KrF) under vårfesten i Namsos KrF mandag kveld.
Stortingsrepresentant Arne Lyngstad fra Kristelig Folkeparti nevnte fire grunner til at Nord-Trøndelag bør se lyst på framtiden under Kjell Magne Bondeviks sentrumsregjering.
Jordbruksoppgjøret
- For et jordbruksfylke som Nord-Trøndelag er det meget positivt at forslaget til jordbruks­avtale som, hvis den blir vedtatt av Stortinget, blant annet vil styrke norsk jordbruks konkur­ranse­evne, gi økte inntekter til bøndene, øke muligheten for generasjonsskifter, og gjøre jord­bruks­yrket mer attraktivt
Kontantstøtten
- Innføringen av kontantstøtte fra 1. august i år vil gi småbarnsfamiliene i Nord-Trøndelag større valgfrihet når det gjelder hvordan de vil organisere omsorgen for de minste barna. Avtalen med Høyre og Fremskrittspartiet sikrer at vi beholder ordningen gjennom hele stortingsperioden.
En offensiv distriktspolitikk
- Regjeringen møter den økende fraflyttingen i distriktene med en offensiv distriktspolitikk. Regjeringen vil satse på distriktsretting av utdanningspolitikken og IT-politikken, vil oppvurdere jordbruket, og viser større vilje til prøveprosjekter med ulike virkemidler. For Nord-Trøndelag gir spesielt regjeringens positive innstilling til Indre Namdal-prosjektet grunn til optimisme.
Klimapolitikken
- Regjeringens klimapolitikk fører til innovasjon og ny teknologi i industrien. Når fokus settes på klimautslipp, bruk av grønne skatter, ønske om mer effektiv ressursutnyttelse av olje- og gassfelt, vil industrien lete etter ny teknologi. Det øker Skogns sjanser for å få et gasskraftverk med minimale CO2-utslipp, og hele gasskraftdebatten kommet i et helt nytt lys. Skogn har dessuten svært høy energiutnyttelse. Mitt motargument mot gasskraftverket i Skogn har vært klimautslippene. Forsvinner disse, og det er økonomisk lønnsomt, har jeg ingen avgjørende innvendinger igjen, sa Arne Lyngstad på vårfesten som Namsos KrF arrangerte på IOGT-salen mandag kveld.
