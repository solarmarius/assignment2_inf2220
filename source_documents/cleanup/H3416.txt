
Tysdag 17. april
KrF foreslår storsatsing på kollektivtrafikk:
-Vil ha kraftig kutt i kollektivprisane
-Det er for dyrt å reisa kollektivt. Kristeleg Folkeparti vil derfor redusera prisane på kollektivtrafikken med 25 prosent. Vi meiner og at elevar og studentar under 30 år skal ha rett til halv pris på alle kollektivreiser. Samstundes vil KrF gje auka støtte til kollektivselskapa, slik at dei kan gi eit mykje betre tilbod enn vi har i dag, seier KrF sin partileiar Valgerd Svarstad Haugland.
-Å gjera kollektivtransporten billigare og betre er eit effektivt og viktig miljøtiltak. Kollektivprisane har auka dobbelt så mykje som andre varer dei siste 10-15 åra. Dette vil vi gjera noko med. Vi meiner at dagens prisar i snitt må reduserast med 25 prosent i løpet av dei neste to åra. Vi vil ha ein styrkja innsats for å gjera kollektivtrafikk til eit alternativ til privatbil, seier partileiaren.
-Ungdom og studenter er ei gruppe som er meir var for høge prisar på kollektivtrafikk enn andre. Derfor er det viktig med ordningar som gjer det attraktivt for unge å velja kollektivt. KrF vil halvera prisen på kollektivreiser for elevar og studentar under 30 år, seier Svarstad Haugland.
- Ein prisreduksjon vil ha avgrensa effekt dersom ein ikkje samstundes aukar kapasiteten og betrar tilbodet. Vi foreslår derfor å auka tilskota til selskapa med 750 millionar. Delar av dette tilskotet skal brukast til å premiera dei som får fleire passasjerar og utvidar tilbodet i rushtida. Dei reisande skal vera ei inntektskjelde og ikkje ei belastning for selskapa.
-Vi meiner og at situasjonen i NSB må rettast opp. KrF vil ha ein attraktiv jernbane som gjer at folk føretrekkjer tog, både på korte og lange strekningar. Stortinget vil i vår få ein eigen proposisjon om NSB. I den samanheng vil KrF komma tilbake til forslag for å retta opp situasjonen i NSB.
-Det er viktig å prøva ut alternative modellar for organiseringa av transporten i byane. Ein må sjå investering og drift av infrastruktur for både veg og kollektivmidlar i samanheng med arealbruk. Lokale styresmakter bør i si arealplanlegging legga til rette for redusert bilbruk og ein auka andel kollektivreisande.
-Samla sett reknar vi med å måtte bruka omlag 2,2 milliardar for å få til ein slik reduksjon av kollektivprisane, halvert prisen for studentar og elevar og auka tilskota til selskapa. Det er samfunnsøkonomisk lønnsamt å subsidiere kollektivtransporten. Dagens tilbod er dårlegare enn det som er samfunnsøkonomisk optimalt. Dette vil vi retta opp, seier Valgerd Svarstad Haugland.
