
Laurdag 4.mars 1995
Første nestleiar Valgerd Svarstad Haugland (KrF) om grunnlovsforslaget:
H og Ap tar ikkje debatten om retten til liv på alvor
-Dersom grunnlovsforslaget om retten til liv blir vedtatt, meiner eg dette må få konsekvensar for dagens abortlov. Like fullt respekterar eg dei som vil stemme for grunnlovsforslaget, men som likevel kjem til å arbeide vidare for eit framleis ja til fri abort. Dette sa første nestleiar i Kristeleg Folkeparti, Valgerd Svarstad Haugland, på ein pressekonferanse i Oslo i dag.
Forslaget som skal opp i Stortinget 14.mars, tek sikte på å innføre ein eigen paragraf i Grunnlova til vern om liv og menneskeverd. Forslagsstillarane Kåre Gjønnes (KrF), Anne Enger Lahnstein (Sp) og John Alvheim (Frp) meiner at vern om menneskelivet og personleg fridom er så grunnleggjande prinsipp at dei også bør kome til uttrykk i Grunnlova.
-Debatten går rundt retten til å ta liv ved livets start og slutt. Genteknologien opnar for ei stadig sterkare framheving av det fullkomne når det gjeld synet på mennesket, og gjev oss verkemiddel til å manipulere med skaparverket rundt oss. Slik eg ser det er desse problemstillingane rundt liv og død så viktige at vi bør ha eit klart grunnlovsmessig utgangspunkt når vi skal arbeide med dei, seier Svarstad Haugland.
Ho er difor skuffa over måten dei andre partia har takla debatten som har kome opp etter at grunnlovsforslaget vart lagt fram.
-Eit såkalt verdikonservativt parti som Høgre har ikkje tatt noko standpunkt i debatten. Det burde dei for lengst ha gjort. Arbeidarpartiet er opptatt av problema internt i andre parti, slik som i Senterpartiet, i staden for å gå inn i ein prinsippiell og grundig debatt i eige parti. Eg hadde vona at alle partia hadde gått inn i ein prinsippiell debatt. Debatten vidare rundt handsaminga av grunnlovsforslaget må bli meir enn ein skyttargravsdiskusjon for og imot sjølvbestemt abort. Ny teknologi og viten bør føre oss eit steg vidare. Dette er naudsynt om vi skal få ei forsvarleg handsaming av grunnlovsforslaget i Stortinget om halvanna veke, seier KrFs nestleiar Valgerd Svarstad Haugland. (KrF-Press/MMH)
