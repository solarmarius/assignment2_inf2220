
14.06.2005
Heikki Holmås, innvandringspolitisk talsperson for SV
- Gi barn i asylmottak mulighet til et verdig liv
Heikki Holmås og Ågot Valle fra SV la i dag frem et forslag i Stortinget om å gi barnefamilier som har vært i norske asylmottak tre år eller lengre en mulighet til å få bli etter å ha fått behandlet saken sin på nytt. SVs stortingsrepresentant og flyktningpolitisk talsperson, Heikki Holmås mener situasjonen for familier som har bodd lenge på asylmottak ikke er holdbar og at barn og unge rammes hardt. Dette er en oppfølging av det vedtaket Stortinget gjorde i 2004 med forslag om gjentagelse av prosedyren fra den gang vedrørende barn som da også kom inn under samme kategori.
- Det er å leve under slike forhold er uholdbart og gir en manglende forutsigbarheten som gjør noe med livene deres, sier Holmås.
Holmås mener Stortinget må gjøre et engangsvedtak før Stortinget går fra hverandre for sommeren for å gi lengeboende i asylmottak muligheten til å få sakene sine vurdert på nytt, med utgangspunkt i at sterke menneskelige hensyn i mange tilfeller tilsier at barn og deres familier bør innvilges opphold på humanitært grunnlag dersom de har opphold seg som asylsøkere i Norge i over tre år.
- Vi må ta på alvor den situasjonen disse barna kommer i og samtidig se på de forpliktelser Norge har i forhold til FNs Barnekonvensjon. Artikkel 3 sier at barnets beste skal være et grunnleggende hensyn, og vi må vise vilje til en sjenerøs vurdering av disse sakene, sier Holmås.
