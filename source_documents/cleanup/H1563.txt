
Dato:17. februar 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
ER NORGE SÅ FATTIG AT VI IKKE HAR
RÅD TIL MEDISINER??
I dagens Aftenposten kan vi lese at fire av ti reumatikere ikke har råd til å følge anbefalt behandling fra lege. Rundt 10 000 nordmenn lider unødig på grunn av dårlig økonomi ifølge en undersøkelse gjennomført av Norsk Reumatikerforbund. Den beste behandlingen og de nyeste medisinene blir dermed en luksus for de rike!
- I sine merknader i komiteinnstillinger og i festtaler fra Stortingets talerstol sier representanter fra alle partier at alle skal ha lik behandling i det norske helsevesen og at vi ikke må få et helsevesen som behandler folk som A- og B-pasienter. Dessverre er det nettopp dette sosialdemokratiet har skapt og Bondevik-regjeringen viderefører. Vi har fått et helsevesen der de som har penger ikke har noe problem. De kan kjøpe seg private helsetjenester og dyre medisiner, mens vanlige folk må stå i kø til offentlige sykehusplasser og er avhengig av å bruke de medisinene som er billige nok til at de slipper høye egenandeler. Dette er en forferdelig dårlig utvikling, sier John I. Alvheim.
- De siste årene har egenandelene bl.a. ved kjøp av medisiner økt kraftig samtidig som man har innført et såkalt referanseprissystem som gjør at trygden bare dekker en del av utgiftene til medisiner. De dyreste, og ofte beste, medisinene blir for dyre for mange, slik som store grupper av reumatikere nå opplever, sier Alvheim.
- Fremskrittspartiet er bekymret over de store økningene av egenandelene hvert år og vi har foreslått at referanseprissystemet skal avskaffes slik at folk får refundert det medisinen koster når legen har foreskrevet et medikament. Dessverre får vi ikke støtte fra andre partier i dette, avslutter Alvheim som vil spørre sosialministeren i neste ukes spørretime i Stortinget om hun synes det er all right at store grupper av pasienter ikke har råd til de beste medisinene.
