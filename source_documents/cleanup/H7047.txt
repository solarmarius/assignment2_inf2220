
08.05.03
Arbeiderpartiet
Sammen for arbeid, god skole og trygg eldreomsorg
- Vårt tema for valgkampen er ordet SAMMEN fordi vi mener at dette uttrykker det grunnleggende i vår politikk. Å løse tingene sammen. Og den aller mest grunnleggende forskjellen til høyresida er at de mener vi i mye større grad skal løse oppgaver og utfordringer hver for oss, sa leder Jens Stoltenberg ved presentasjonen av Arbeiderpartiets opplegg for valgkampen.
Stoltenberg framholdt at det ved dette valget har vært lett å velge hovedsaker. De har nærmest gitt seg selv. Hovedsakene våre blir arbeid til alle, en god skole og trygg eldreomsorg, sa han.
- Arbeidsledigheten stiger, og særlig industrien rammes hardt. Dette er Arbeiderpartiets aller viktigste sak. Vi har lagt fram en omfattende tiltakspakke i Stortinget og nye initiativ vil komme framover.
- Det andre området er kampen for en bedre eldreomsorg og skole. For de gode kommunale tjenester. Dette handler ikke minst om kommuneøkonomi. Og det handler om kampen for fellesløsningene. Her er forskjellene mellom oss og høyrepartiene store. Vi vil kjempe for en bedre kommuneøkonomi slik at de kan gi alle innbyggere skikkelige tilbud. Og vi vil ha gode tjenester med god kvalitet til alle ikke bare for noen. Vi sier nei til privatisering og kommersialisering av skolen og eldreomsorgen, understreker Stoltenberg.
Lokalvalg og kjernverdier
Stoltenberg pekte på at valget i høst er et lokalvalg hvor det er lokale kandidater og lokale saker det skal stemmes på.
- Men en del grunnleggende verdier, saker og spørsmål utgjør hovedforskjellene mellom partiene både på sentralt og lokalt plan. Slike saker er det vi vil fokusere særlig på fra Arbeiderpartiets side ved dette valget. Vi vil gjøre dette valget til et verdivalg. Vi vil fokusere på de sosialdemokratiske kjerneverdiene, og kjempe for fellesskapsløsningene, understreket partileder Jens Stoltenberg.
