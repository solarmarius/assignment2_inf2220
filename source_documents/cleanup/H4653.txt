
26. november 1999
Stortingsgruppa
Avtale mellom Ap og sentrumspartiene om kredittmeldingen
Sentrumspartiene og Arbeiderpartiet har i dag inngått en avtale om innstillingen til Kredittmeldingen, som finanskomiteen avgir på tirsdag.
I avtalen understrekes det at det er et mål å utvikle en vekstkraftig finansnæring i Norge med basis i norsk finansformue. Avtalen sier videre at det er et mål å sikre langsiktig nasjonalt eierskap i finansnæringen.
- Staten skal medvirke til det ved å eie minst 1/3 del av aksjene i en sterk norsk finansløsning. Staten skal samle sine eierinteresser i denne enheten med sikte på å sikre hovedkontor i Norge. Et eventuelt salg av staten sine aksjer i Kredittkassen kan ikke gjennomføres før en sterk norsk finansløsning er avklart. Konsesjonspolitikken skal legge vekt på soliditet og konkurransehensyn, kompetanseløft, likebehandling, dekning og tilgjengelighet i distriktene samt at eierbegrensingsregelen blir utvidet fra 10 til 25 prosent, heter det i avtalen.
Saksordfører Ranveig Frøiland sier seg i en kommentar svært fornøyd med at det nå er enighet om at staten skal konsentrere eierskapet i en enhet, og på den måten sikre en sterk norsk finansløsning.
- Vi har diskutert denne saken med sentrumspartiene på en god måte, og er fornøyd med denne avtale som er helt i tråd med sentralstyrets vedtak, sier hun.
