
09.11.2004
ARBEIDERPARTIETS STORTINGSGRUPPE
Arbeiderpartiets foreløpige alternative statsbudsjettet 2005: Arbeid, utdanning og helse
- Arbeid, utdanning og helse er hovedprioriteringene i Arbeiderpartiets alternative budsjettforslag for 2005. Vi sier nei til skattelette til dem som ikke trenger det og ja til en god skole og en trygg alderdom, sier finanspolitisk talskvinne Hill-Marta Solberg.
- Arbeiderpartiet foreslår en sterkere innsats for å skape flere og bedre arbeidsplasser, flere aktive tiltak for arbeidsledige, mer til samferdsel, flere barnehageplasser, bedre helse- og sykehustilbud og lavere egenandeler ved sykdom. Arbeiderpartiets forslag til endringer i statsbudsjettet er på nærmere 11 milliarder kroner i forhold til regjeringens forslag, sier Solberg.
- Arbeiderpartiet støtter ikke regjeringens usosiale forslag til skatteopplegg og
momsøkning. Vi foreslår et skatte- og avgiftsopplegg med en mer rettferdig fordelingsprofil. Arbeiderpartiet går blant annet inn for økte minstefradrag og fagforeningsfradrag og å gjeninnføre en midlertidig skatt på aksjeutbytte. Vi går i mot regjeringens forslag om å stramme inn eller fjerne en rekke fradrag, som for eksempel pendler- og kostfradragene og sykdomsfradraget. Arbeiderpartiet vil i 2005 videreføre det samme totale skatte- og avgiftsnivået som i 2004, sier Solberg.
Kraftig styrking av utdanning og omsorg i kommunene: over 4 mrd kr
Arbeiderpartiet vil øke kommunene og fylkeskommunenes frie inntekter med 3,5 milliarder kroner. I tillegg til å øke kommunenes frie inntekter, vil vi øke de øremerkede tilskuddene til kommunene med om lag 500 mill. kr. Kommunene og fylkeskommunene står for mesteparten av den offentlige velferds- og tjenesteproduksjonen. Derfor må kommuner og fylkeskommuner ha økonomiske rammer som gjør dem i stand til å tilby de tjenestene befolkningen har behov for. Regjeringens stramme forslag til kommuneøkonomiopplegg vil føre til kutt i mange av velferdstjenestene.
En samlet styrking av kommuneøkonomien på over 4 mrd kr vil bidra til å:
- styrke grunnskolen og den videregående skole
- videreføre låneordningen til opprustning av skolebygg (2 mrd kr i lån)
- gjenopprette utlånsordningen for skolebøker i videregående skole
- opprettholde landslinjene i videregående skole
- etablere 5000 ekstra barnehageplasser (til sammen 14 000 nye plasser)
- skape en bedre og tryggere omsorg for de eldre
Mer til arbeid, næringsutvikling og samferdsel: om lag 3,5 mrd kr
Arbeiderpartiet vil trygge arbeidsplassene og bekjempe arbeidsledighet gjennom følgende hovedsatsinger:
- reversere regjeringens kutt i sykelønnsordningen og opprettholde IA-avtalen (1,1 mrd kr)
- økte veiinvesteringer og mer til jernbane og kollektivtrafikk (1 mrd kr)
- forbedre permitteringsordningen (42 uker og 5 dagers arbeidsgiverperiode) (365 mill kr)
- 3000 flere arbeidsmarkedstiltak og styrking av Aetat (348 mill kr)
- utvide nettolønnsordning - alle norske sjøfolk i konkurranseutsatte skip i NOR (195 mill kr)
- forbedre i dagpengeordningen (165 mill kr)
- styrke Innovasjon Norge, næringsutvikling og regional utvikling (150 mill kr)
- tilskudd til utjevning av overføringstariffen (40 mill kr)
Styrking av helsetilbudet og lavere egenandeler: om lag 2,4 mrd kr
Arbeiderpartiet vil styrke helsetilbudet og redusere egenandelene i helsevesenet ved å:
- øke bevilgningene til sykehusene/helseforetakene med 1,5 mrd. kr.
- redusere egenandelene i helsevesenet med 862 mill. kr. (Egenandelstak 1: 1 585 kr)
Styrking av høyere utdanning
Arbeiderpartiet vil øke innsatsen innen høyere utdanning ved blant annet å:
- etablere 4000 ekstra studieplasser ved universiteter og høyskoler (150 mill kr)
- ikke avvikle reisestipendet for studenter (70 mill kr)
- pris- og kostnadsjustering av studielån og -stipend fra Lånekassen (48 mill kr)
- bygge flere studentboliger (26 mill kr)
- bevilge mer til voksenopplæring (13 mill kr)
NB: I tillegg kommer satsingen på skole og utdanning i kommunene og fylkeskommunene.
Styrking av justis, kultur og miljøvern
Arbeiderpartiet vil i tillegg blant annet gjøre følgende satsinger:
- mer til nærpoliti, justisvesen og kriminalomsorg (250 mill kr)
- mer til kultur (følge opp "kulturløftet") og pressestøtte (200 mill kr)
- mer til natur- og miljøvern (140 mill kr)
Et foreløpig alternativt budsjett 2005
Arbeiderpartiet legger i dag fram et foreløpig alternativt budsjett 2005. Dersom et eventuelt budsjettforlik mellom regjeringspartiene og Fremskrittspartiet inneholder nye anslag og forutsetninger i forhold til regjeringens opprinnelige budsjettforslag, vil Arbeiderpartiets budsjettforslag kunne endres som følge av det.
