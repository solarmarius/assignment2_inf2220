
Stortinget 23.05.02
Finanspolitisk talsmann i Sp,Morten Lund
Senterpartiet vil bruke mer oljepenger
Senterpartiet går inn for å bruke mer oljepenger, når dette på sikt fører til:
- mindre press i arbeidsmarkedet
- reduserte offentlige utgifter
- mindre sentraliseringspress
- fjerning av flaskehalser og kostnader for arbeidslivet.
Senterpartiet ønsker derfor en mer fleksibel handlingsregel for bruk av oljepenger.
Senterpartiet mener at det er helt nødvendig å begrense strømmen av oljepenger inn i norsk økonomi for å hindre at Norge kommer dårligere ut enn om vi aldri hadde funnet oljen og gassen. Men vi kan ikke ha så stivbeinte regler for bruk av oljepenger at den hindrer oss i å utnytte de mulighetene som vi må utnytte, sier Morten Lund.
Senterpartiet satser på samferdsel og sykehus
En krone investert i en sektor med ledig kapasitet gir ikke den samme virkningen som en krone investert i en sektor med tilnærmet full kapasitetsutnyttelse.
- I anleggssektoren er det i følge A-etat 2000 - 3000 arbeidsledige. I følge tall fra bransjen kan det investeres 1 milliard kroner for å ta i bruk disse ledige ressursene. Dette vil bidra til bedre effektiviteten for næringslivet og redusere offentlige utgifter.
I fjor gikk det vekk 7300 årsverk i unødig venting ved sykehusene. Det utgjør en kostnad på om lag 1,9 milliarder kroner! I tillegg kommer utgifter næringsliv og institusjoner har med å erstatte den som står i kø, mv. Senterpartiet mener økte bevilgninger og dermed økt behandlingskapasitet på sykehusene, vil redusere utgiftene til sykelønn og andre utgifter som belaster offentlige og private budsjetter.
Regjeringen har etter framleggelsen av revidert nasjonalbudsjett og kommuneøkonomiproposisjonen sagt at selv om det er mange uløste oppgaver, så kan vi ikke bruke mer penger.
- Dette skyldes at stortingsflertallet gjennom en selvpålagt handlingsregel har satt en stivbeint grense for hvor stor del av oljeformuen som kan investeres i økonomien. Investeringer som i løpet av noen få år kan øke effektiviteten i næringslivet, eller som kan redusere de offentlige utgifter, avskjæres med henvisning til handlingsregelen. Veldokumenterte behov for ekstramidler til skole, helse og samferdsel i kommunene blir ikke prioritert av Regjeringen. Dermed settes et ensidig og urealistisk press på effektivisering i kommunene, avslutter Lund.
