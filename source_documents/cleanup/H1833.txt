
Fredag 7. februar 1992
MISJONS-FRIMERKE I STORTINGET
Stortingsrepresentant Solveig Sollie (KrF, Telemark) tar opp spørsmålet om å markere 150-årsjubileet til Det Norske Misjonsselskap i Stortingets spørretime onsdag. Postverket har avslått misjonsselskapets søknad om et slikt jubileumsmerke, blant annet med henvisning til at man er forsiktig med å utgi frimerker for spesielle interessegrupper.
-Jeg spør samferdselsministeren om han vil ta initiativ til å få omgjort dette vedtaket, sier Solveig Sollie. Hun synes det er påfallende at landets største og eldste misjonsorganisasjon får avslag på en slik søknad.
-Både kristne og andre organisasjoner har fått slike søknader innvilget tidligere, så som Frelsesarmeen og sjømannsmisjonen på den ene siden, og Norges Birøkterlag og Norsk fjørfeavlslag på den andre. Det er gode og nyttige organisasjoner, alt sammen, men misjonsselskapet er ikke noe mer en "spesiell interessergruppe" enn disse, sier Solveig Sollie.
