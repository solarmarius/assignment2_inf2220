
Stortinget, 19. mai, 2000
FREMSKRITTSPARTIETS
STORTINGSGRUPPE
fra Stortingsrepresentant Ursula Evje (FrP) Skolepolitisk talsmann
KrF og H mot godkjenning av Oasen Skole
- Det er med dyp beklagelse at flertallet på Stortinget ikke ber statsråden å opprettholde godkjenningen av Oasen barneskole, sier stortingsrepresentant Ursula Evje (FrP).
- Når en statsråd går imot et klart flertall i Stortinget, burde en forvente at Stortinget mannet seg opp til å sette skapet på plass. At flertallet ikke gjorde dette må betegnes som en feig stilltiende aksept av at en godtar at Stortingets uttrykte ønske settes til side. Arbeiderpartiets statsråd Giske trekker tilbake godkjenningen av Oasen skole. Alle vet at Arbeiderpartiet ikke ønsker kristne privatskoler, men at partier som KrF og Høyre også stemmer imot å be statsråden opprettholde godkjenningen er uforståelig, sier Ursula Evje. - Spesielt bekymringsfullt er dette når de samme partiene fremstiller seg selv som varme forsvarere av foreldrerett, valgfrihet, mangfold og derigjennom også kristne private skoler.
- At Sogndalen kommune ikke ønsker valgfrihet og mangfold for sine innbyggere er så sin sak, men valgfrihet med tanke på undervisning kan ikke være avhengig av kommunens praktiske vurdering av sin egen skolestruktur. Den valgfrihet som menneskerettighetene legger opp til kan ikke underslås bare fordi kommunen ikke ønsker konkurranse, sier Ursula Evje. - Det er svært beklagelig at partier ser det som mest hensiktsmessig at en må bruke domstolene for å gjennomføre en godkjenning som flertallet på Stortinget ønsker. Dette er tungvint og dyrt, samtidig som det trenerer gjennomføringen som mange venter på. Et vedtak om å be regjeringen følge tidligere praksis som er bekreftet av Stortinget kunne spart ildsjeler for mye arbeid og kostnader. Ikke minst ville dette hjulpet mange barn og foreldre som venter på å kunne få dette tilbudet, avslutter Ursula Evje.
