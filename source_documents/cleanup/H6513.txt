
21.11.02
Asmund Kristoffersen (DNA)
Åpne styremøter for sykehusene
Arbeiderpartiet vil ha åpne styremøter i helseforetakene. - Sykehusene og de helsetilbud de gir, er en sak som angår og engasjerer hele befolkninge, sier Arbeiderpartiets talsmann i sykehussaker, Asmund Kristoffersen.
Sosialkomiteen på Stortinget avga i dag innstilling om et forslag om mer åpenhet i saksbehandlingen i de regionale helseforetakene. Forslaget går ut på å be Regjeringen sørge for at helseforetakene gjennomfører møteoffentlighet unntatt i saker av personsensitiv karakter, i saker om ansettelser og i saker av ren forretningsmessig karakter. Forslaget støttes av Ap, SV og Sp.
- Sykehusene og de helsetilbud de gir, er en sak som angår og engasjerer hele befolkningen. Vi mener derfor at vi må sikre størst mulig åpenhet om grunnlaget for beslutninger på et så fundamentalt velferdsområde som det sykehusene representerer, sier Arbeiderpartiets talsmann i sykehussaker, Asmund Kristoffersen.
Kristoffersen opplyser at slik loven fungerer i dag, er det opp til styrene i helseforetakene å bestemme om styremøtene skal være åpne eller ikke. Fire av de fem regionale helseforetakene har valgt å ha lukkede styremøter, noe som svekker muligheten til innsyn og innspill fra befolkningen. Region Midt har imidlertid praktisert møteoffentlighet, med gode erfaringer.
- Åpenhet om beslutningsprosesser er en forutsetning for at innbyggerne skal engasjere seg og medvirke til å utvikle et godt offentlig tjenestetilbud til beste for pasientene. Dette er en grunnleggende forutsetning for et velfungerende demokrati. Jeg er derfor skuffet over at stortingsflertallet bestående av regjeringspartiene og Frp ikke er mer opptatt av brukerinnflytelse og åpenhet, sier Asmund Kristoffersen.
