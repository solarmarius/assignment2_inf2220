
25.06.03
Morten Lund (Sp)
ØPositiv rentenedsettelse
- Det er positivt at Norges Bank atter en gang senker renten, denne gang med ett prosentpoeng, sier Morten Lund, finanspolitisk talsmann for Senterpartiet.
- Men vi må ta innover oss at rentenedsettelsene først og fremst er et plaster på såret: Den høye renten gjennom fjoråret har medført at kronekursen holdt seg før høyt, for lenge. Dette har medført store problemer for industrien spesielt, og materialisert seg i form av nedlegging og utflagging av arbeidsplasser, stigende arbeidsledighet og rekordlav kapasitetsutnyttelse, sier Lund.
- Sentralbanksjefen har ensidig forsøkt å styre etter et inflasjonsmål, dog uten å lykkes: Inflasjonen ligger i dag vesentlig under det nivået Gjerdrem er forpliktet til å styre etter. Gjerdrem får prise seg lykkelig over at han ikke arbeider i Wellington. På New Zealand mister sentralbanksjefen som kjent jobben dersom han bommer like grovt på inflasjonsmålet som Gjerdrem har gjort, påpeker Lund.
- Nyorienteringen fra Norges Bank det siste halvåret illustrerer at Gjerdrem ser ut til å bruke hvit stokk i utøvelsen av pengepolitikken, mens det ideelle hadde vært en rød tråd, dvs. en pengepolitikk som i større grad hadde lagt forholdene til rette for stabil utvikling i produksjon og sysselsetting. Nettopp disse hensynene er derimot også nedfelt i mandatet til Norges Bank, noe Gjerdrem tragisk nok glatt har neglisjert, slutter Lund.
