
Onsdag 17. mars 1993
Stortingsrepresentant Odd Holten (KrF):
ØSTFOLD HAR IKKE RÅD TIL MISTE FLERE ARBEIDSPLASSER
Med sine 160 arbeidsplasser er Sarpsborg Papirfabrikk et viktig ståsted når det gjelder sysselsettingen i lokalmiljøet. Derfor er det viktig at Statens Nærings- og Distriktsutviklingsfond snarest gir et svar på søknaden fra fabrikken, slik at man kan få kjøpt opp den enheten som Norske Skog ellers ønsker å legge ned. Østfold har ikke råd til å miste flere arbeidsplasser nå. Det sier stortingsrepresentant Odd Holten (KrF). Han tok opp papirfabrikkens søknad til SND i Stortingets spørretime onsdag.
Næringsminister Finn Kristensen viste til at det har vært bred enighet i Stortinget om at regjeringen eller departementet ikke skal binde opp myndigheten til styret i fondet når det gjelder tildelinger av lån, garantier eller tilskudd, og at de avgjørelsene styret treffer ikke kan ankes til regjeringen eller departementet.
Norske Skog tar sikte på å finne en løsning på spørsmålet om nedleggelse eller salg av Sarpsborg Papirfabrikk innen 1. juni, og Holten viste til at det haster med å finne en løsning på egenkapitalsituasjonen. Han utfordret derfor statsråden til å ta et direkte initiativ overfor fondets styre,og vurdere om man kunne få til en mer desentralisert saksbehandling i slike saker.
Næringsministeren lovte at han skulle informere fondet om sitt svar på Holtens spørsmål, og la til at han ikke trodde avstanden mellom Oslo og Saprsborg var noen hindring for en effektiv og korretkt saksbehandling.
