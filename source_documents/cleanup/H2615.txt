
Onsdag 27. april 1994
Parlamentarisk nestleder Solveig Sollie (KrF):
EU-MEDLEMSKAP VIL TRUE MANGE KVINNEARBEIDSPLASSER
Kvinner vil på en særlig måte bli utsatt for press dersom Norge blir medlem av den europeiske unionen. Det vil ramme kvinnene at mange av velferdsytelsene blir vanskelige å opprettholde i EU, og mange kvinnearbeidsplasser i det offentlige vil ganske sikkert forsvinne som følge av at mange av de omsorgsoppgaver som det offentlige tar seg av, blir privatisert. Det sa Kristelig Folkepartis parlamentariske nestleder Solveig Sollie i EU-debatten i Stortinget tirsdag og onsdag.
Solveig Sollie sa hun fryktet et Norge med større klasseskiller enn i dag dersom landet blir med i EU.
-Det er viktig å poengtere at i de fleste EU-land gjøres ytelsene i forbindelse med sykdom, alder eller arbeidsløshet avhengig av hva den enkelte betaler inn, eller hva slags jobb den enkelte har. Alle rettigheter er knyttet opp mot lønnsarbeid. Det er en stor forskjell i forhold til vårt system, som også fanger opp de hjemmearbeidende, under-streket Solveig Sollie i sitt innlegg.
Solveig Sollie sa også at hun undret seg over at talspersoner fra ja-siden tok så lett på det demokratiske underskuddet i EU, og viste til at kommisjonen og dens mektige byråkrati ikke er underlagt skikkelig kontroll av et folkevalgt parlament. Hun viste til at EU-parlamentet i hovedsak har rådgivende funksjoner, mens kommisjonen og medlems-regjeringenes ministerråd kan vedta bindende lover og regler.
Solveig Sollie tok avstand fra at norsk EU-medlemskap vil virke positivt inn på miljøpolitikken.
-Det blir ikke mer miljøvern enn det er politisk vilje, og politisk vilje kommer ikke uten at folkelige organisasjoner legger press på de som tar beslutningene. For å klare dette, er man avhengig av en åpen og demokratisk prosess, slo Solveig Sollie fast, og viste til at Norge er medlem av 260 internasjonale organisasjoner på regjeringsnivå, og har inngått en rekke internasjonale avtaler som forplikter til forskjellige miljømål.
-Ingen av disse avtalene har EU som ramme, og EU har heller ikke vært noen avgjørende drivkraft bak noen av dem, sa Solveig Sollie i Stortingets EU-debatt.
