
Uttalelse fra Senterpartiets sentralstyremøte 4. mars 2002
BRUK VETORETTEN MOT BARNEMATDIREKTIVET
Hensynet til barns helse må gå foran ønsket om ikke å utfordre EU-systemet. Senterpartiets sentralstyre krever at vetoretten må brukes for å hindre at EU's barnematdirektiv blir norsk lov.
Skiftende norske regjeringer har de siste årene arbeidet for å unngå at barnematdirektivet skal gjelde i Norge. Sentrumsregjeringen, ved helseministeren, meddelte EU at innføring av direktivet kunne gi svært uheldige helsemessige konsekvenser for en stor gruppe barn. Etter at regjeringen nå har bedt Stortinget om å si ja til direktivet, sier den samme helseministeren det motsatte: at skadevirkningene effektivt kan motvirkes gjennom bruk av overvåkings- og informasjonstiltak. Til dette formålet vil regjeringen bevilge 16 mill.kr.
Både i fagmiljøene og på Stortinget har det vært skepsis til innholdet i EU's barnematdirektiv. Spedbarnsernæringen varierer fra land til land og de krav som settes om tilsetting av vitaminer til barnemat i EU, virker helsemessig uheldig ut fra den ernæring norske barn gis. EU's barnematdirektiv setter både minimums og maksimumsgrenser for tilsettinger, noe som bl.a. fører til at norsk produksjon av barnemat uten tilsettingsstoffer blir ulovlig. I en slik situasjon er det ikke akseptabelt at EU-lovverket automatisk skal gjøres gjeldende i Norge. Saken viser generelt sett svakhetene ved EØS-avtalen, spesielt når det politiske flertallet ikke våger å benytte den vetorett som er knyttet til avtalen.
Senterpartiets sentralstyre ber Stortinget avvise regjeringens ønske om å innarbeide EU's barnematdirektiv i det norske lovverket. Det er bred enighet her i landet om at barnematdirektivet er uheldig og Senterpartiet mener det er meningsløst å bruke 16 mill.kr. på å motvirke de negative konsekvensene av direktivet når en har avtalefestet rett til å avvise det. Senterpartiet ser det som uakseptabelt om hensynet til eventuelt negative reaksjoner fra EU ved bruk av vetoretten, skal telle mer enn hensynet til barns helse i Stortingets behandling av saken.
