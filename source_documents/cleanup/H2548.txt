
Mandag 18. april 1994
KrF-leder Kjell Magne Bondevik i Gjerdrum om EU:
NEI-FLERTALL INNEN REKKEVIDDE
- KOMMER IKKE AV SEG SELV
-Selv om gallup-tallene er ustabile, mener jeg det fremdeles er god grunn til å regne med at det blir et nei-flertall ved folkeavstemmingen om norsk EU-medlemskap i november. Men et nei-flertall i november kommer ikke av seg selv. Derfor er det viktig å vise alle svak-hetene ved den avtalen regjeringen har forhandlet fram. Det sa Kristelig Folkepartis leder og parlamentariske leder Kjell Magne Bondevik på et EU-møte i Gjerdrum KrF mandag kveld.
Kjell Magne Bondevik sa at det EU-debatten trenger i tida framover er en saklig debatt, som bygger på argumentasjon og ikke på slagord.
-Jeg er overrasket over hvor ensidig statsministeren, handelsministeren, landbruks-ministeren og fiskeriministeren er i sine omtaler av forhandlingsresultatet. Skjønnmaling er som regel lite troverdig. Regjeringens argumentasjon hadde stått sterkere om den hadde våget å erkjenne noen flere av svakhetene ved forhandlingsresultatet, sa Bondevik.
Han understreket at det er både fordeler og ulemper både med et ja og et nei, og mente at et standpunkt står sterkest ved at man erkjenner dette, går gjennom både for- og motargumenter, avveier disse og trekker en konklusjon.
-Jeg er ubeskjeden nok til å mene at KrFs egen EU-avis, som ble presentert sist fredag, er et godt eksempel for en slik balansert framstilling, sa han.
Bondevik la vekt på at selv om det ikke har vært forhandlet om den viktigste siden ved EU-medlemskapet, nemlig unionsplanene, så er forhandlingsresultatet viktig i seg selv, og må analyseres på den bakgrunn. Bondevik mente at forhandlingsresultatet bekrefter en del grunnleggende trekk ved et EU-medlemskap, som det å overlate råderett og beslutningsmyndighet til EU-organer, og en sterk sentralisering av makt, og tro på felles regler.
-Mitt hovedinntrykk er at forhandlingsresultatet er blitt for svakt. Jeg tviler ikke på at Regjeringen har gjort sitt beste, men det er en håpløs oppgave å forene unionens felles-regler med de spesielle behov Norge har, sa Kjell Magne Bondevik i Gjerdrum KrF mandag kveld.
