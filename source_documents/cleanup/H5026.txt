
19.04.99
Med tema Det tredje alternativ for fred
Vi inviterer til
Pressekonferanse
Tirsdag 20. april kl 1600 i Speilsalen, Grand Hotel, Oslo.
Ledere fra Naturlovpartiet vil presentere følgende punkter:
· Dersom ikke en alternativ fredsprosess startes raskt, er det en reell fare for at verden vil oppleve en ny periode med store voldsødeleggelser.
· En ny fredsbevarende styrke inntar nå Balkan. En gruppe på 1000 Yogiske Flygere etablerer seg i Dubrovnik.
· En samordnet internasjonal kampanje pågår for å redusere stress i verdens kollektive bevissthet gjennom koherensgrupper.
· I over 80 land støtter nå Naturlovpartiene aksjoner for å redusere stressen i verdens kollektive bevissthet som har skapt krigen på Balkan.
· I Norge samles daglig grupper over hele landet for utøvelse av TM-Sidhi-programmet og på Sørlandet starter neste helg en nasjonal koherensgruppe.
· Vi arbeider ovenfor myndighetene for å få bevilget økonomisk støtte til Fredsprosjektet i Dubrovnik.
· Med dagens høye spenningsnivå i verdens kollektive bevissthet kan ingen bombes eller snakkes til forsoning. Ingen nasjon har garanti for å kunne forsvare seg gjennom den etablerte våpenteknologi. Kun ved å anvende en integrerende bevissthetsteknologi kan vi få tilbake freden.
Bakgrunn:
Naturlovpartiet har siden det ble startet engasjert seg i alternativt fredsarbeid. Dette gjelder i alle de vel 80 land der partiet er etablert. Et uttrykk for dette fredsengasjement er Det norske nobelinstitutts invitasjon av Naturlovpartiets ledere i Nord Irland til fredsprisutdelingen i 1998. Under valget i Nord Irland i juni 98 arrangerte partiet en fredssamling og garanterte på forhånd at det ville bli en fredelig valgkamp dersom samlingen fikk et stort nok antall deltagere. Dette skjedde og hele valget forløp fredelig. Så snart gruppen ble oppløst, startet urolighetene igjen.
Dette er bare ett av over 40 prosjekter de siste 30 år hvor meditasjonsgrupper og spesielt grupper av Yogiske flygere, har deltatt for å skape fred. Prosjektene er dokumenterte gjennom forskning og mange av dem er blitt publiserte i vel anerkjente tidsskrift internasjonalt.
Vi mener derfor at det er en faglig grunn til å se på virkningen av slike grupper som et alternativ til de bestrebelser som pågår gjennom diplomati / forhandlinger og krigsaksjoner. Vi er ganske klar over at dette er uvanlig i forhold til dagens metoder og at det alene skaper stor skepsis. Men kjensgjerningene gjennom prosjektene taler sitt klare språk. Tiden krever at gamle prinsipper må vike for nye prinsipper; dette er nå i ferd med å skje innen bevissthetsteknologien .
En ny fredsbevarende styrke:
Lederen for Naturlovpartiet i Kroatia (Hrvatska Stranka Naravnog Zakona), Jadranko Miklec, har tatt initiativ til prosjektet og invitert Yogiske flygere fra hele verden, men spesielt fra Europa, til å komme snarest til Dubrovnik. Prosjektet starter i dag 19. april og er planlagt å vare i 3 måneder.
Størrelsen på gruppen som samles er av avgjørende betydning for hvilken grad av avspenning den vil utøve. Alt på 70-tallet kom en frem til at en kunne anvende teorier fra fysikken for å bergene antallet i gruppen i forhold til den befolkning som ville nyte godt av innflytelsen. Antallet bør være kvadratroten av én prosent av befolkningsstørrelsen. Ønskemålet er derfor at gruppen i Dubrovnik skal bli på minst 1000 deltagere som vil dekke en befolkning på 100 millioner. Dette skaper samhørighet, harmoni og fremgang i det meste av befolkningen på Balkan.
I Norge er det ca 500 personer som har tatt TM-Sidhi utdannelsen. Vi regner med at med økonomisk støtte vil 20 av disse kunne ta seg fri fra sine vanlige forpliktelser og delta i Dubrovnik. Dette tallet ligger også nært Norges andel av den europeiske befolkningen og dermed vårt minsteansvar som nasjon.
Prosjektvarigheten på 3 måneder vil ikke bare kunne skape nok samhørighet til at det blir fred på Balkan, men også skape en så sterk innflytelse av harmoni i den kollektive bevisstheten at det vil være mulig å etablere en permanent tryggere fremtid for befolkningsgruppene.
Støtten vi søker om fra Forsvarsdepartementet:
Det sier seg selv at budsjettet for en gruppe i Dubrovnik er svært liten i forhold til de forventede resultat og Norges utgifter for deltagelse i krigshandlingene gjennom NATO. For de norske deltagerne har vi anslått utgiftene for 20 personer til kr 400 000. For hele gruppen på 1000 personer, til 20 millioner, en svært liten del av NATOs daglige utgifter med krigen.
En farlig utvikling
NATOs bombardement har utsatt verden for stor fare. NATO har effektivt legitimert et prinsipp om voldelig angrep som en standard for utenrikspolitikk. Resultatet er nå at bombardementet kan skje når som helst, med hvilket som helst land i verden. Dette er en realitet - vårt land kan bli den neste. Kan vi da vente et eneste øyeblikk med å etablere verdensfred?
