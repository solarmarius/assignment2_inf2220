
14. juni 2000
Bendiks H. Arnesen
Må få lettere innpass på arbeidsmarkedet
- Utjamningsmeldinga sitt fremste mål skal være å legge grunnlaget for en rettferdig fordeling av inntekt og levekår for alle. Vi kommer ikke unna at tilbud om meningsfylt arbeid er et av de viktigste virkemidler for å nå dette målet, sa Bendiks H. Arnesen da Stortinget onsdag 14. juni 2000 hadde Utjamningsmeldinga til behandling. I innlegget sitt rettet Arnesen søkelyset på de funksjonshemmedes situasjon.
- Utjamningsmeldinga sitt fremste mål skal være å legge grunnlaget for en rettferdig fordeling av inntekt og levekår for alle. Vi kommer ikke unna at tilbud om meningsfylt arbeid er et av de viktigste virkemidler for å nå dette målet, sa Bendiks H. Arnesen da Stortinget onsdag hadde Utjamningsmeldinga til behandling. I innlegget sitt rettet Arnesen søkelyset på de funksjonshemmedes situasjon.
- Det framgår av meldinga at yrkesaktive har bedre levekår enn de som ikke er i arbeid.
Dette er en viktig forklaring på at funksjonshemmede ofte har dårligere levekår enn gjennomsnittet for befolkninga, sa Arnesen.
Arnesen pekte på at alt for mange må leve i en passiv trygdetilværelse til tross for at de ønsker å være i arbeid, tjene penger og betale skatt.
- Dette er mennesker som ofte har kompetanse og arbeidsevne til å kunne ha en full jobb eller en deltidsjobb. Problemet er etter min mening at samfunnet fortsatt er for dårlig tilrettelagt til å kunne utnytte denne arbeidskrafta og for å kunne gi de menneskene dette gjelder et mer meningsfylt liv. Det å få ta del i arbeidslivet betyr ikke bare inntekt, men også selvrespekt og sosial kontakt med andre mennesker, understreket Arnesen.
Arnesen har tidligere tatt opp problemstillingen i spørretimen, der han senest i februar viste til eksempler på at funksjonshemmede må slutte i jobb fordi kostnadene til arbeidsreiser er så stor.
- Jeg fortalte om en kvinne måtte betale opp til 400 kroner pr . dag for å komme til sin 40 prosent stilling. Senere har jeg fått henvendelser fra flere som er i tilnærmet samme situasjon.
Etter min mening må slike forhold snarest rettes på, slik at samfunnet kan få nyte godt av den arbeidskraft som funksjonshemmede er i besittelse av, sa Arnesen, som var glad for at flere departementer nå er i gang med et arbeid for å bedre denne situasjonen.
- Jeg er ikke i tvil om at en bedre tilrettelegging på utdanningsinstitusjoner, på arbeidsplasser og i samfunnet for øvrig fort vil merkes ved at trygdeutgiftene vil gå ned. Det må være god samfunnsøkonomi i å tilrettelegge slik at trygdemottakere helt eller delvis kan komme i arbeid og bli skattebetalere, sa Arnesen.
