
Dato: 25.10.2005
Stortingsrepresentant Ulf Leirstein, Fremskrittspartiet
Utfordrer Regjeringen om grensehandel
Fremskrittspartiets finanspolitiske talsmann Ulf Leirstein utfordrer Regjeringen til å legge frem en grensehandelspakke i forbindelse med behandlingen av statsbudsjettet.
Nordmenn handler i Sverige som aldri før. Beregninger gjort av Statistisk sentralbyrå og Handels- og servicenæringens hovedorganisasjon, viser at årets grensehandel kan bli rekordhøy.
- Nå er det på tide at Regjeringen viser handlekraft. Denne situasjonen er uholdbar, blant annet fordi den rammer norske arbeidsplasser, sier Fremskrittspartiets finanspolitiske talsmann Ulf Leirstein.
I forbindelse med behandlingen av årets statsbudsjett, utfordrer derfor Leirstein den rødgrønne regjeringen til å legge frem en grensehandelspakke som kan demme opp for handelslekkasjen.
- Jeg minner om at fremtredende representanter for Arbeiderpartiet, blant annet Svein Roald Hansen, i valgkampen var ute og sa at det ikke kunne bli for stor avstand i avgiftsnivået mellom Norge og Sverige. Nå som de sitter i regjering, til og med en flertallsregjering, bør velgerne forvente at dette løftet følges opp. Hvis ikke så skjer, har vi avslørt nok en valgbløff fra Arbeiderpartiet, sier Leirstein.
- Fremskrittspartiet forventer en grensehandelspakke fra Regjeringen med betydelige avgiftslettelser, slik at vi kan sikre norske arbeidsplasser. At vi dessuten har en situasjon med en særdeles svak svensk krone, forsterker behovet for at Regjeringen raskt viser handlekraft, avslutter Ulf Leirstein.
