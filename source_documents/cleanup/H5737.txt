
13/4-02
Vedtatt uttalelse fra Venstres landsmøte:
Sats på utslippsfri energiteknologi!
Venstres landsmøte ønsker en forpliktende satsing på fornybare energikilder. Norge må bli et foregangsland innen utslippsfri energiteknologi. Energi basert på fornybare ressurser, med unntak av vannkraft, må utgjøre minst 5% av energiselskapenes totale energiproduksjon innen 2010. Norge må også satse på langsiktig utvikling av ny miljøteknologi gjennom en økning av midler til grunnforskning på dette området.
Norge har både naturmessige og økonomiske forutsetninger for å satse på bærekraftige energiløsninger. Vind, bølger, jord, sol og vann er primære energikilder som kan utnyttes i nærmest ubegrenset omfang, og som gjør minimal skade på miljøet.
Venstre mener fremtidens energiforsyning må baseres på de primære energikildene, og går imot en storstilt utbygging av infrastruktur for naturgass. En eventuell utbygging vil innebære alvorlige naturinngrep, og dessuten utkonkurrere de utslippsfrie alternativene. Statlige overføringer bør gi grunnlag for en sterk satsing på utslippsfri energiteknologi, fremfor en ny subsidiering av ytterligere klimautslipp.
Oljefyring er en av de største bidragsyterne til nasjonal og lokal klimaforurensing. Disse ovnene kan med enkle grep gjøres om til biobrenselovner med tilnærmet nullutslipp. Venstre vil erstatte alle gammeldagse oppvarmingsinstallasjoner med solvarmeanlegg, geovarme, varmepumper, biobrensel og fjernvarmeanlegg. Plan- og bygningsloven må stille krav til fremtidsrettede og bærekraftige løsninger i nybygg, herunder forbud mot oljefyr.
Satsing på nullutslippsbiler og biodrivstoff i transportsektoren vil medføre en dramatisk reduksjon i nasjonale klimautslipp. Venstre ønsker derfor å opprette et Hydrogenfond, som vil gi en nødvendig stimulans til innfasing av hydrogen i transportsektoren . Fondet må finansieres gjennom bruk av 10 prosent av inntektene fra Co2-avgiften, og vil gi grunnlag for en offensiv satsing på ny energiteknologi.
Norge skal bli best på miljøvennlig energiteknologi. Vi må gjøre fornybar energi til et satsingsområde for næringslivet.
Ved alle offentlige nybygg over en viss størrelse skal utnyttelse av fornybare energikilder som varmepumper og solenergianlegg, utredes og benyttes der dette viser seg hensiktsmessig.
