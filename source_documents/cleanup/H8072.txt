
11.12.2003
Eli Sollied Øveraas (Sp)
-Teksting er et nasjonalt ansvar
-Utvikling av teknologi for teksting av direktesendte TV-programmer er et nasjonalt ansvar, sier Senterpartiets Eli Sollied Øveraas. Under budsjettdebatten i Stortinget 11. desember ba hun kulturministeren ta initiativ til et møte med NRK slik at prosessen rundt teknologiutvikling kommer på rett spor.
Hørselshemmedes Landsforbund (HLF) har gjennom flere år vært pådriver for mer og bedre teksting på TV, noe Senterpartiet har støttet opp om gjennom merknader og forslag i Stortingets familie-, kultur- og administrasjonskomité.
HLFs arbeid har gitt resultater. NRK tekster sine forhåndsproduserte programmer og er kommet i gang med prøvesendinger med teksting også av direktesendte programmer ved hjelp av hurtigskrivere.
Utvikling av talegjenkjenningsteknologi kunne brakt tekstingen av direktesendte programmer flere skritt framover, både i NRK og i andre kanaler. Samarbeidet om en slik teknologi mellom TV-kanalene og IBM står imidlertid stille av økonomiske årsaker, ifølge en artikkel i tidsskriftet Din Hørsel 7. oktober i år.
-Vi har kommet et godt stykke på vei, men om nye mål skal nås, mener jeg at Stortinget må erkjenne at dette er et nasjonalt ansvar, sier Senterpartiets Eli Sollied Øveraas.
Under behandlingen av kulturbudsjettet for 2004 foreslo Senterpartiet at Regjeringen i samråd med NRK skulle iverksette tiltak for å nå målet om at 50 prosent av alle programmer med norsk tale, både forhåndsproduserte og direktesendte, blir tekstet. Forslaget fikk bare støtte av Arbeiderpartiet og SV, og ble dermed ikke vedtatt.
-Det er skuffende, særlig tatt i betraktning at en samlet komité under fjorårets budsjettbehandling sto sammen om målet om at 50 prosent av alle programmer med norsk tale skulle tekstes innen utgangen av 2005. Partiene sto også sammen om at alle valgkampsendinger og direktesendte debatter i sammenheng med stortingsvalget i 2005, skal være tekstet, sier Sollied Øveraas.
I tidsskriftet Din hørsel sier kulturministeren 7. oktober at teknologiutvikling på dette området er et nasjonalt ansvar, men at hun overlater til NRK å gjøre jobben.
Under budsjettdebatten i Stortinget 11. desember ba Sollied Øveraas innstendig om at statsråden følger denne saken tett, og om nødvendig tar initiativ til et møte med NRK slik at prosessen rundt teknologiutvikling kommer på rett spor.
