
18.11.02
Arbeiderpartiet
Milliardsatsing på skole og eldreomsorg
Arbeiderpartiet foreslår i sitt alternative Statsbudsjett for 2003 å bevilge tre milliarder kroner mer til kommuner og fylkeskommuner enn Regjeringen. - Arbeiderpartiets alternative budsjett har en helt annen politisk profil enn den Regjeringen ønsker. Dette er et budsjettforslag for en bedre skole og en bedre eldreomsorg, sier Reidar Sandal, kommunalpolitisk talsmann for Arbeiderpartiet.
Arbeiderpartiets opplegg vil gi kommunesektoren 1,9 milliarder kroner mer i frie inntekter enn det Regjeringen har foreslått. I tillegg vil Arbeiderpartiet øke de øremerkede tilskuddene til skolefritidsordningen (333,5 mill. kr), til barnehager (286,9 mill. kr), gratis leirskole (135,9 mill. kr), til utlånsordning for skolebøker i videregående skole (100 mill.kr) og til norskopplæringen for asylsøkere (45 mill. kr). Til sammen vil vi gi 3 milliarder kroner mer til kommunene enn Regjeringen foreslår, sier stortingsrepresentant Reidar Sandal.
- Vi tar signalene fra kommunene på alvor. Derfor kan vi ikke godta massiv nedbygging av skoletilbud og eldreomsorg i kommunene slik Regjeringen legger opp til. Det er skolen og eldreomsorgen som må ta de største reduksjonene når kommunepolitikerne får for lite midler. Det er uakseptabelt, sier Reidar Sandal.
- For å få fortgang i rehabilitering og vedlikehold av skolebygg ble det i 2002 innført en låneordning for skolebygg. Regjeringen foreslår å øke lånerammen med en milliard kroner for 2003. Arbeiderpartiet mener at dette er for lite og foreslår å øke lånerammen med ytterligere en milliard kroner til to milliarder kroner, sier Sandal.
- En viktig årsak til de økonomiske vanskene i kommunene er at pensjonskostnadene har økt kraftig. Arbeiderpartiet vil fremme forslag for å redusere kommunenesektorens utgifter på dette området, sier Sandal.
- Arbeiderpartiet vil ha en helhetlig gjennomgang av kommuneøkonomien. Derfor foreslår vi at Regjeringen innleder drøftinger med kommunene om en helhetlig plan for oppretting av den økonomiske ubalansen i kommunesektoren, sier Reidar Sandal.
