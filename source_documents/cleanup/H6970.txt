
05.04.03
Venstre
Barn må gis ekstra beskyttelse
Venstres landsmøte mener det er nødvendig å gi unge flyktninger og asylsøkere et sterkere vern. Alle barn må ha en absolutt rett til gjenforening med sine foreldre. Mottak for enslige mindreårige bør gjøres om til omsorgsinstitusjoner og vergeordningen styrkes. Venstre vil også innføre incentiver for en effektivisering av saksbehandlingen ved flyktning- og asylsøknader fra barn under 16 år.
Barn på flukt er særlig sårbare. Særlig alvorlig er situasjonen for enslige mindreårige.
Mange har traumatiske minner som må bearbeides gjennom faglig oppfølging. Venstre mener dette best oppnås ved å omgjøre mottak for enslige mindreårige til omsorgsinstitusjoner i regi av barnevernet. Hvert enkelt barn må sikres omsorg og oppfølging på bakgrunn av sine egne behov. Vergeordningen bør profesjonaliseres, og ikke bare basere seg på frivillig innsats.
Ventetiden under behandling av asylsøknad er ofte særlig belastende for barn. Venstre vil derfor innføre en maksimal saksbehandlingstid på seks måneder for barn under 16 år. Opphold på humanitært grunnlag blir automatisk innvilget dersom søknadsprosessen ikke er avsluttet innen denne fristen. Arbeidet med å finne barnets foreldre må intensiveres under behandlingstiden.
Hensynet til barnets beste må ligge til grunn for behandlingen av saker angående familiegjenforening. Venstre vil derfor gi barn under 16 år en absolutt rett til gjenforening med sine foreldre. Alle rimelige tiltak som fremmer barnets interesser må iverksettes. Ved tvil om alder bør barnevernet gis mandat til å foreta en skjønnsmessig vurdering.
For å sikre at også foreldrene har mulighet til å følge opp sine barns oppvekst, må regjeringen sikre at ordningen med norskopplæring for asylsøkere på mottak gjenetableres.
