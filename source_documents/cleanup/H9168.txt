
Dato: 21. april 2005
Formann i FrP, Carl I. Hagen
Vil offentliggjøre bilder av gjengangerkriminelle
- Navn og bilde av gjengangerkriminelle bør offentliggjøres. Folk flests trygghet er langt viktigere enn de kriminelles personvern, mener formann i FrP, Carl I. Hagen.
Hagen mener det ikke er noen grunn til at gjengangerkriminelle ikke skal offentliggjøres med navn og bilde. - Gjennom å gang på gang forbryte seg mot samfunnet og påføre folk flest skade og ulempe så har de vist at de ikke fortjener den samme behandlingen som lovlydige borgere, sier han.
- På denne måten vil folk flest og bedrifter kunne identifisere kriminelle og gjøre sine forhåndsregler, mener Hagen.
- Dessuten er det meningsløst at gjengangerkriminelle gis strafferabatter. At de maksimalt kan dømmes for to lovbrudd, når de kanskje har gjort seg skyldig i 15, er rett og slett tullete.
Carl I. Hagen vil også åpne for modeller som ligner den mye omtalte amerikanske modellen "three strikes and you`re out". - FrP fremmet et forslag under behandlingen av straffeloven om at straffeutmålingen bør gjøres strengere og strengere jo flere ganger den kriminelle er domfelt. Det vil utvilsomt være svært effektivt for å forhindre at kriminelle begår flere kriminelle handlinger.
Hagen etterlyser mer vilje til å bekjempe hverdagskriminaliteten med kraftige virkemidler.
- Gjengangerkriminelles personvern bør ikke være et hinder for at politikerne vedtar lover som sikrer befolkningen en trygg hverdag.
