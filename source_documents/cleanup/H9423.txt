
Omfatter kommunene: Sørreisa, Dyrøy, Salangen, Lavangen, Gratangen, Ibestad, Skånland, Harstad, Kvæfjord og Bjarkøy)
DNA's samepolitiske forum i valgkrets 9, Sør- Troms
Program for Arbeiderpartiet i valgkrets 9, Sør-Troms
1 Samisk språk og undervisning
Arbeiderpartiets valgkrets 9 vil fortsatt arbeide for:
· at samiskundervisningen ved grunnskolene i kommunene skal tilføres tilstrekkelige ressurser til å gjennomføre nåværende og framtidige læreplaner.
· Gi språket et levende "ansikt" ved å gjøre samisk språk naturlig allerede fra barnehagen.
· å bevare Skånland videregående skole som ligger midt i et samisk område. Dette er viktig for å videreutvikle og styrke samisk språk og kultur.
· at samer som har mistet sitt språk gjennom fornorskning, gis mulighet til å få lære samisk kostnadsfritt gjennom opplæring/kurs.
· økt bevilgning til språktiltak utenfor forvaltningsområde gjennom Sametingets budsjett.
· å styrke det samiske språket i kommuner med samisk befolkning ved å etablere språksenter, slik som Vardobaiki i Skånland. De som bør prioriteres nå er Lavangen og Gratangen.
· at kommuner som ønsker det, f.eks. Lavangen og Skånland, innlemmes i språklovens forvaltningsområde,
· at samisk språk synliggjøres gjennom for eksempel skilting på samisk på offentlige bygg og veiskilt, samt bruk av samiske stedsnavn.
2 Samisk kunst og kultur
Arbeiderpartiet vil arbeide for å bevare, styrke og utvikle det samiske samfunnet som helhet i regionen.
· Derfor skal det arbeides for å etablere samisk kulturmiljø i de ulike bygder/by/kommuner med samisk befolkning. De eksisterende bygdehus/grendehus kan og bør tas i bruk til egnede kulturformål.
· Det skal arbeides for at "kulturbussen" i Sør-Troms utvider sitt område nordover.
3 Næring.
· Arbeiderpartiet vil arbeide for at dagens primærnæringer, som samisk jordbruk og fiske får gode økonomiske rammevilkår, dette for å sikre stabil bosetting.
· Det bør bli fritt fiske med passive redskaper som line og jukse. Dette for å bevare bosetting langs kysten og sikre en ressursvennlig drift og forvaltning.
· Arbeiderpartiet vil arbeide for å legge forholdene til rette for at reineierne får bedret økonomien sin gjennom økt verdiskapning.
· Arbeiderpartiet vil arbeide for å gjøre duodji til levedyktig næring. Det må derfor tilrettelegges for lærlingordning i duodjifaget i kretsen.
· Arbeiderpartiet vil arbeide (aktivt) for at områder som naturlig bør være under Samisk utviklingsfonds virkeområde innlemmes i ordningen, og at ordningen vurderes/behandles årlig
4 Rovdyrforvaltning
· Arbeiderpartiet vil arbeide for at hele området vest for E6 - fra Skånland i sør til Sørreisa i nord - blir rovdyrfri sone.
· Saue - og reineierne må ytes full erstatning for rovdyrtap, og bevisbyrden/ dokumentasjon for "rovdyrtap" må endres/forenkles.
5. Helse og sosialpolitikk for den samiske befolkningen
· Ap vil arbeide for at det offentlige helse og sosialtjenestetilbudet til den samiske befolkningen styrkes. Kommunen skal kunne gi nødvendig tjenestetilbud til befolkningen i tråd med deres språk, kultur og samfunnsliv.
· Helsepersonell som ikke kan samisk må tilbys opplæring i samisk.
6. Sametinget.
Samarbeidet mellom sametinget og fylkeskommunene må fortsette, og dette bør videreføres ved eventuell overgang til regioner.
