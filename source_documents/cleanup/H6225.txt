
03.10.02
Arbeiderpartiet
Usosialt høyrebudsjett
- Det blir flere arbeidsledige og de arbeidsledige får det verre. Eldre og uføre får en dramatisk økning i egenandelene på medisiner. Det blir mindre til skole og eldreomsorg. Budsjettet har en usosial høyreprofil og er ingen invitasjon til Arbeiderpartiet, sier parlamentarisk leder Jens Stoltenberg i en kommentar til statsbudsjettet.
Det blir flere arbeidsledige og de arbeidsledige får det verre. Eldre og uføre får en dramatisk økning i egenandelene på medisiner. Det blir mindre til skole og eldreomsorg. Budsjettet har en usosial høyreprofil og er ingen invitasjon til Arbeiderpartiet, sier parlamentarisk leder Jens Stoltenberg i en kommentar til statsbudsjettet.
Flere arbeidsløse
- Det er fare for at antall arbeidsledige passerer 100 000. Regjeringen er tafatt, og legger opp til at de arbeidsledige får det verre, sier Jens Stoltenberg
Han viser til at Regjeringen blant annet foreslår å kutte i nettolønnsordningen for rederiene, fjerner refusjonsordningen for sjøfolk og holder bevilgningene til Statens nærings- og distriktsutviklingsfond fortsatt på et lavmål. Regjeringen foreslår dessuten en kraftig innstramming i dagpengeordningen.
- Regjeringen vil sende mange av de langtidsledige på sosialkontoret, mener Stoltenberg.
Økte egenandeler på medisiner
- Medisiner blir dyrere for eldre og uføre når Regjeringen øker egenandelene og fjerner ordningen med frikort. Det er de eldre og syke som skal betale den borgerlige regjeringens skattelettelser, sier Hill-Marta Solberg i en kommentar til statsbudsjettet for 2003.
Regjeringen har lagt inn 335 millioner kroner til fattige, men disse pengene tar regjeringen fra andre fattige grupper. Eldre og uføre ble 1. oktober fritatt for egenadel på medisiner på blå resept. Denne ordningen vil Regjeringen fjerne igjen. Dessuten vil den øke egenandelen på medisiner fra 1350 kroner i året til 1850 kroner, en økning på nesten 40 prosent. Bare endringene i disse ordningene koster til sammen 780 millioner kroner, langt mer enn fattigpakken.
- Det blir ikke mer til de fattige i Norge, men mindre, sier Solberg.
Mindre til skole og eldreomsorg
Regjeringen vil gi kommunene 500 millioner kroner mindre i frie inntekter til neste år enn i år. Det vil føre til enda større kutt i viktige velferdstjenester som skole og eldreomsorg. Kuttet tilsvarer mer enn 800 kroner per elev i grunnskolen. I tillegg foreslår regjeringen å halvere bevilgningen til skolefritidsordningen og å halvere innsatsen for rehabilitering av skolebygg.
- Regjeringens budsjettopplegg betyr en langt dårligere hverdag i offentlige skoler for mange elever. Det vil ta lengre tid før skolebygningene er i god stand. Dette kommer fra en Regjering som gikk til valg på bedre skole, sier Solberg.
Kuttet i de frie inntektene tilsvarer kutt i kommunale hjemmetjenester for mellom 4000 og 5000 eldre. Kommunene bruker i gjennomsnitt over 100 000 kroner til hver bruker som får slike tjenester. - Hvis kommunene velger å kutte i eldreomsorgen istedenfor på skole, betyr det at mange kvinner vil få en tøffere hverdag. I tillegg til jobb skal de også stelle for sine gamle foreldre, sier Solberg.
Ikke invitasjon til samarbeid
- Dette budsjettet har en klar høyreprofil og er ingen invitasjon til samarbeid med Arbeiderpartiet. Vi vil ikke bidra til å få vedtatt et høyrebudsjett som sender folk ut i ledighet og gjør det vanskeligere og dyrere å leve for eldre og syke, sier Jens Stoltenberg.
