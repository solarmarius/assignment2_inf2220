
Pressemelding torsdag 27.april 1995
Stortingsrepresentant Solveig Sollie, (KrF, Telemark) med dokument 8-forslag:
Barnetrygdalderen bør heves til 18 år
-Utgiftene foreldre har til barns aktiviteter, reise og skole er stort sett høyere etter at barna har fylt 16 år, enn før. Dette har blant annet sammenheng med utgifter til skolemateriell i videregående skole, og at det må betales voksenbillett på mange kommunikasjonsmidler. Ut fra dette virker det urimelig at barnetrygden stanser ved fylte 16 år. En utvidelse av barnetrygdalderen til 18 år vil bety en styrking av økonomien til familier med barn mellom 16 og 18 år, sier stortingsrepresentant Solveig Sollie fra Telemark.
For å gjøre noe med dette problemet, har Steensnæs levert inn et forslag til Stortinget om å heve barnetrygdalderen til 18 år. Bak forslaget står også KrFs partileder Valgerd Svarstad Haugland, og partiets nestleder Einar Steensnæs.
Barnetrygden er et sentralt virkemiddel i familiepolitikken og skal blant annet kompensere for merutgiftene knyttet til forsørgeransvar for barn. De aller fleste ungdommer bor hjemme og blir forsørget av foreldrene i alle fall til de er ferdige med videregående skole. -Etter gjennomføringen av Reform -94 vil dette antagelig gjelde enda flere ungdommer enn tidligere fordi stort sett alle vil gå minst to år i det videregående skolesystemet. Dette gjør at behovet for å heve barnetrygdalderen er større nå enn for få år siden, sier Solveig Sollie.
En utvidelse av barnetrygdalderen til 18 år, vil bety at barnetrygden omfatter ca. 100 000 flere. En slik utvidelse vil kunne gjøres uten å øke kostnadene dersom barnetrygden for barn under 18 år samtidig reduseres. Barnefamiliene vil grovt regnet miste 100 kroner pr. måned pr. barn. For å bedre situasjonen til småbarnsfamiliene, jobber KrF videre med å få gjennomslag for kontantstøttemodellen. (KrF-Press/MMH)
