
Torsdag 10. november 1994
Sosialpolitisk talskvinne Valgerd Svarstad Haugland (KrF):
STYRKING AV FRIVILLIG INNSATS
-Jeg er glad for at Kristelig Folkeparti har fått gjennomslag for flere positive tilleggsbevilgninger i forhold til frivillig arbeid i samfunnet vårt. Vi har gang på gang fått dokumentert at små bevilgninger fra staten til frivillig innsats, utløser stor aktivitet både på lokalplan og i nærmiljøet. Det sa Kristelig Folkepartis sosial-politiske talskvinne Valgerd Svarstad Haugland da Stortinget torsdag behandlet sosialkomiteens innstilling til statsbudsjett for 1995.
-Å stimulere det frivillige arbeidet i Norge, er en god investering for framtida, og jeg etterlyser en enda større vilje til å opprioritere dette arbeidet, sa Valgerd Svarstad Haugland.
Svarstad Haugland har på vegne av KrF fremmet flere forslag om økte bevilgninger til slik arbeid, blant annet til Evangeliesentrene og andre private rusmiddel-tiltak, til abortforebyggende tiltak, til Kirkens SOS, til Blå Kors' sosialavdeling og til tiltak for funksjonshemmede i regi av organisasjoner. Ikke alle forslagene ble det flertall for i behandlingen.
Svarstad Haugland tok også opp spørsmålet om støtte til sykehjem for mennesker fra trossamfunn der man har spesielle kostholdsregler, eller spesielle regler for helligdager. Dette gjelder først og fremst adventister og jøder.
-Mange eldre fra disse trossamfunnene ønsker å komme på institusjoner som drives av deres eget trossamfunn, men hjemkommunen vil ikke betale. Vi i KrF mener dette burde være en rettighet for disse eldre, sa Valgerd Svarstad Haugland, og viste til at KrF har foreslått en bevilgning på fem millioner som tilskudd til opphold for nye pleie-trengende som av trosmessige grunner ønsker opphold i disse institusjonene.
Hun utfordret Senterpartiet til å støtte dette forslaget, slik partiet har gjort i finanskomiteen, men ikke villet gjøre i sosialkomiteen.
KrFs sosialpolitiske talskvinne sa seg også glad for at det er blitt flertall for å øke rammen til sykehusdrift og behandling av pasienter med mer enn 100 millioner, og ba regjeringen komme tilbake med konkrete tall når det gjelder det som ennå mangler for at kommunene skal kunne gjennomføre PU-reformen på en forsvarlig måte.
