
Dato: 11. september 2005
FrP-formann Carl I. Hagen (FrP)
- FrP er den beste garantisten mot økte egenandeler
- Som det sosiale alibiet på ikke-sosialistisk side kan velgerne være trygge på at Fremskrittspartiet fortsatt vil kjempe imot økte egenandeler i helsevesenet, sier partiformann Carl I. Hagen.
Under gårsdagens partilederdebatt på TV2 ble regjeringspartiene utfordret til å svare på om de vil øke egenandelene for helsetjenester.
- Jeg tolker det noe unnvikende svaret fra regjeringens representanter dit hen at regjeringen på nytt vil foreslå økte egenandeler. For Fremskrittspartiet vil det være en helt uaktuell politikk. Hver gang regjeringen har foreslått økte egenandeler, har vi fått stanset dette i de budsjettforlikene vi har vært med på, sier Hagen.
- Fremskrittspartiet er det sosiale alibiet på ikke-sosialistisk side i norsk politikk. Dette går som en rød tråd gjennom hele vår politikk, blant annet når det gjelder skattepolitikken hvor vi vil gi de største lettelsene til de med lave og midlere inntekter og avgiftspolitikken som i høyeste grad rammer usosialt rett og slett fordi avgiftene rammer de som har minst fra før mest.
- La det være helt klart at Fremskrittspartiet kommer til å gjøre alt vi kan for at egenandelene på helsetjenestene ikke skal økes, avslutter Hagen.
