
22.03.01
Utdanningspolitisk talsmann, Rolf Reikvam:
Sosialistisk Venstrepartis Pressetjeneste
Stortinget
 Gledelig Giske!
Kirke-, utdannings- og forskningsdepartementet og lærerorganisasjonene er blitt enige om en avtale som oppfordrer kommuner og fylkeskommuner til å gjennomføre forsøk med alternative arbeidstidsordninger i skolen.
 Det er svært gledelig. Vi hilser denne avtalen hjertelig velkommen. I praksis vil dette bety mer fleksibilitet og frihet for den enkelte skole. Avtalen legger opp til spennende forsøksordninger, og det er vi svært positive til, sier Rolf Reikvam.
Den mest radikale modellen som er skissert i avtalen går ut på å integrere SFO og skole. Dette skal fortrinnsvis skje i en kjernetid på seks timer om dagen.
 SV mener dette kan være et positivt tiltak. Blant annet fordi foreldrene dermed vil få mindre utgifter enn med dagens SFO-ordning. All den tid dette blir en del av den obligatoriske skoledagen, må nemlig tilbudet være gratis, slår Reikvam fast.
Han viser i den anledning til Opplæringslovens paragraf 2-1, hvor det heter at "Den offentlige grunnskolen er gratis."
