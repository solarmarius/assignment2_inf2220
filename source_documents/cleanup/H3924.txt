
20.11.2000
Morten Lund,
Pressemelding fra
ET GODT BUDSJETT FOR NÆRINGSLIVET
Morten Lund, lederen av næringskomiteen, er godt fornøyd med resultatet av budsjett­for­handlingene med Arbeiderpartiet, og mener at næringslivet totalt sett har kommet veldig godt ut.
-Vi har fått gjennomslag for at investeringsavgiften skal fjernes fra 2002, og at konjunktur­avgiften, som i realiteten var økt arbeidsgiveravgift, ikke blir gjennomført. Aksjerabatten blir opprettholdt slik den er i dag. Reiselivsbransjen og transportsektoren vil nyte godt av at reiseliv og persontransport unntas fra merverdiavgift og at det blir en vesentlig reduksjon i dieselavgiften. Det blir heller ingen økning i el avgiften for industrien slik Ap foreslo, noe som betyr om lag 480 millioner kroner i året i reduserte kostnader i året. Også reduksjonen i svovelavgiften vil bedre næringslivets totale rammebetingelser. Dessuten har forskning blitt et satsingsområde i dette budsjettet og mye av dette vil komme næringslivet til gode, sier Lund.
Lund er også godt fornøyd med at det innenfor næringslivet har blitt prioritert flere enkeltsaker som vil komme mange sektorer til gode. Blant annet har midlene til skogkultur blitt løftet med 5 millioner kroner i forhold til Arbeiderpartiets opplegg, samt at en har fått gjennomslag for å starte opp et kompetansesenter for nordnorsk landbruk, utmarksnæring og reindrift. Tilskuddet til internasjonal markedsføring av reiseliv er økt i forhold til budsjettet for 2000. Tilskuddene til Teknologisk institutt og Veiledningsinstituttet for Nord Norge er økt betydelig i forhold til Regjeringens forslag.
