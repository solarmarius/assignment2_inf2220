
Onsdag 12. februar 1992
Jon Lilletun:
HELLER P4 ENN P3
Kommer det til en "enten-eller"-situasjon der man må velge mellom å la et NRK-drevet P3 eller et privat P4 få konsesjon til å sende landsdekkende radio, er det vanskelig å se at en institusjon som allerede har 48 timers sendetid i døgnet skal få utvidet dette ytterligere.
Slik oppsummerer den mediepolitiske talsmannen i Kristelig Folkeparti, stortings-representant Jon Lilletun, den situasjonen som er oppstått etter at nå blir hevdet at televerket ikke har kapasitet til å la begge disse kanalene komme på lufta samtidig. Det var en forutsetning da Stortinget ga klarsignal til en slik løsning.
KrF og Senterpartiets medlemmer i Kirke- og Undervisningskomiteen har sendt et brev til statsråd Åse Kleveland om denne saken, og bedt om en forklaring på hvordan denne situasjonen har oppstått.
-Jeg ser ikke bort fra at et flertall i komiteen vil lande på det samme standpunktet som KrF i denne saken, sier Jon Lilletun, som tilføyer at han for sin del ikke synes dette er noen sak å gjøre "statsrådsjakt" av.
