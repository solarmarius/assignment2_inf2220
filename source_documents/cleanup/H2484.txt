
Lørdag 11. juni 1994
Kristelig Folkepartis finansfraksjon:
FORLIK GIR IDRETTSPREST, FENGSELSPREST OG STUDENTPRESTER
En ny stilling som idrettsprest, knyttet til Kristen Idretts-kontakt (KRIK), en ny stilling som fengselsprest og styrking av studentprestetjenesten er noen av de nyvinningene som avtalen mellom Kristelig Folkeparti og Arbeiderpartiet om opplegget for Revidert Nasjonalbudsjett vil gi. Det sier stortingsrepresentantene Odd Holten og Einar Steensnæs, som utgjør KrFs fraksjon i Stortingets finanskomité.
-Alt i alt er det opprettet 40 nye stillinger i Den Norske Kirke i forbindelse med forliket mellom KrF og Ap. Det er 15 prestestillinger, 15 diakonstillinger og 10 kateketstillinger. Dette skjer som en erkjennelse av den store arbeidsbyrden mange menigheter har, og av underbemanningen i Den norske kirke, sier Holten og Steensnæs.
SIKRING AV KIRKEBYGG
Det er lagt inn 30 millioner til sikring og vern av kirkebygg i det opplegget til Revidert Nasjonalbudsjett som Arbeiderpartiet og Kristelig Folkeparti er blitt enige om.
-Dette er et ledd i en opprustingsplan som Riksantikvaren har utarbeidet. Rammen for planen er på 200 millioner, og årets bevilgning representerer en oppstarting av dette arbeidet. Fra Stortingets side ser man alvoret og faren ved at så mange uerstattelig kulturbygg er dårlig sikret, og det er grunnen til denne satsingen, sier KrF-representantene Odd Holten og Einar Steensnæs.
