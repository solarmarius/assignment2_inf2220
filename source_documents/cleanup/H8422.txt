
3. juni 2004
Arbeiderpartiets, Sosialistisk Venstrepartis og Senterpartiets stortingsgrupper
ALLIANSE FOR FLERE OG BILLIGERE BOLIGER
- Regjeringen ser boliger som en vare. Vi ser boligen som grunnlag for et godt liv. Regjeringen vil kutte støtten til bygging av billige utleieboliger for ungdom. Vi vil bygge flere billige boliger både til ungdom og andre vanskeligstilte. Da vil flere av de som har dårlig råd kunne bo trygt til en pris de har råd til. Boligpolitikken viser tydelig forskjellen på høyrepolitikk og velferdspolitikk, sier Heikki Holmås (SV - saksordfører), Signe Øye (Ap) og Magnhild Meltveit Kleppa (Sp) etter at kommunalkomiteen torsdag avga innstilling om boligpolitikken. De tre partiene er enige om et felles opplegg for boligpolitikken.
Ap, SV og Sp foreslår følgende tiltak:
1. Kraftig økning i byggingen av ikke-kommersielle utleieboliger med 30 % tilskudd og lavinnskuddsboliger for ungdom og økonomisk vanskeligstilte med 15 % tilskudd. Målsetningen er 3000-4000 utleieboliger og 1000 lavinnskuddsboliger årlig.
2. Bygge 1000-1200 nye studentboliger årlig.
3. Høy stabil nybygging av boliger for å unngå økt press på prisene. Husbanken skal beholde sin rolle som det viktige boligpolitiske virkemiddelet. Husbanklån skal brukes aktivt for å fremme nybygging.
4. Gi all ungdom en reell mulighet til å få innvilget START-lån, slik at det blir lettere for ungdom å kjøpe egen bolig.
5. Styrke bostøtta og boligtilskuddet vesentlig for å redusere boutgiftsbelastningen for økonomisk vanskeligstilte.
6. Øke inntektsgrensen slik at flere barnefamilier kan få bostøtte.
7. Avvikle bruk av hospits.
8. Gi kommunene lån med rente- og avdragutsettelse slik at de kan føre en offensiv tomtepolitikk, og stimulere kommunene til helhetlig områdeplanlegging og opprusting av infrastruktur gjennom tilskudd.
9. Gi tilskudd til bygging av heis for å sikre livsløpsstandard i eksisterende boliger.
10. Utrede nye virkemidler for å sikre en mer stabil boligprisutvikling.
- Regjeringens boligmelding betyr en svekkelse av innsatsen i boligpolitikken. Det mest oppsiktsvekkende er at Regjeringen vil kutte ut støtten til bygging av utleieboliger. Dette vil gjøre det enda vanskeligere for ungdom å få en billig bolig. Det er derfor tvert imot behov for å øke utbygging av slike boliger, sier Øye, Holmås og Kleppa.
- Høy nybygging av boliger er nødvendig for å unngå økende press på boligprisene. Regjeringen mener dette er noe markedet i hovedsak skal ordne alene. Vi mener tvert imot at det er nødvendig med økt politisk innsats for å nå de boligpolitiske målene, sier Kleppa, Holmås og Øye.
