
14.05.02
Stortingsrepresentant Per Roar Bredvold, FrP
- Flytting til Akershus festning er sløsing med sårt tiltrengte midler
Fremskrittspartiet er overrasket over den foreslåtte flyttingen av Forsvarsstaben (FST) fra Huseby. - Hvordan det kan forsvares å bruke 300 millioner kroner på en slik flytting er en gåte, sier Per Roar Bredvold (FrP), som er medlem av Stortingets forsvarskomité.
- Regjeringen har kuttet over en lav sko for å få en struktur de mener er billig nok å drifte. Nå tar de det igjen på å sløse bort 300 millioner kroner, så vidt i underkant av det de sparte på å nedlegge Helgelandsmoen, Hvalsmoen og Eggemoen til sammen, sukker Bredvold. - Argumentet om samlokalisering må veies opp mot kostnaden ved denne nyetableringen. Det må ikke bli slik at alt må ligge i gangavstand for at man skal kunne kommunisere.
- En annen side av saken er om det er mulig å etablere et nybygg på Akershus festning, slik regjeringen foreslår. I følge de signaler som er fremkommet i medier de senere dager tyder det på at regjeringen ikke har gjort tilstrekkelige undersøkelser i forbindelse med en slik nybygging, sier Bredvold.
- Statsråden må nøye vurdere sine anbefalinger både ut fra hensyn til praktisk gevinst, i forhold til kostnadene ved en samlokalisering og de signaler som gis til resten av organisasjonen om bruk av ressurser. Det må også tas hensyn til de historisk viktige omgivelser som er på Akershus festning med mange kulturminner, avslutter Bredvold.
