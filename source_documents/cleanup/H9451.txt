
06. august 2005
Arbeiderpartiet
Stoltenbergs sekser for skolen
I sin tale på AUFs sommerleir lanserte Arbeiderpartiets leder Jens Stoltenberg i dag partiets satsing for den videregående skolen i neste stortingsperiode. Stoltenberg sa at Arbeiderpartiet går inn for følgende seks punkter:
Kvalitet for alle - nei til privatisering av skolen
1) Gratis lærebøker i videregående skole
Hver høst må skoleelever ut med tusenvis av kroner til kjøp av skolebøker og annet læremateriell. Arbeiderpartiet vil at dette skal være gratis.
2) Pusse opp skolebygg
Det fysiske skolemiljøet er en forutsetning for bedre kvalitet i skolen. Arbeidet med å pusse opp skolebygg skal styrkes. Vi vil derfor utvide låneordningen til kommuner og fylker slik at vi de nærmeste årene kan pusse opp skolebygg for 10 milliarder kroner.
3) Stoppe kommersielle privatskoler
Vi vil hindre fremveksten av kommersielle skoler ved å endre privatskoleloven. Ressursene skal i stedet brukes til å gjøre den offentlige skolen bedre.
4) Styrke etter- og videreutdanningen for lærere
Lærere og skoleledere må få tilbud om etter- og videreutdanning for å sikre faglig utvikling, oppdatering av pedagogiske undervisningsmetoder og å sikre god ledelse i skolen. Særlig viktig er det å styrke realfagene.
5) Flere skal fullføre- flere lærlingplasser
Bare 63 prosent av elevene i videregående fullfører på normert tid, mens over 20 prosent ikke fullfører på fem år. Vi vil utvikle og forbedre yrkesfagene slik at det store frafallet går kraftig ned. Elevene må få bedre veiledning og oppfølging. Det gjøres for lite for å skaffe lærlingplasser og seks av ti står uten plass. Arbeiderpartiet vil at som ønsker det skal sikres lærlingplass og øke lærlingtilskuddet.
6) Mer internasjonal skole
Det er en viktig verdi at ungdom gjennom skolen får kunnskap om forskjellige land og kulturer. Vi vil at elever i videregående skal få bedre muligheter til utveksling og kortere opphold i utlandet. Vi vil styrke fremmedspråkstilbudet, og bruke engelsk i flere fag.
