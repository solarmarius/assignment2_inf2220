
22. mars 2001
Karita Bekkemellem Orheim
Feministbrev
- Noen lever i den villfarelse at vi har full likestilling i Norge, og at kampen for kvinners rettmessige plass i samfunnet er vunnet en gang for alle. Dette vet vi alle er feil, men vi kan heller ikke stikke under en stol at vi er kommet et stykke på vei, skriver kvinnebevelsens leder og barne- og familieminister Karita Bekkemellem Orheim i Feministbrev 22. mars 2001.
Kjære alle feminister!
Noen lever i den villfarelse at vi har full likestilling i Norge, og at kampen for kvinners rettmessige plass i samfunnet er vunnet en gang for alle. Dette vet vi alle er feil, men vi kan heller ikke stikke under en stol at vi er kommet et stykke på vei. Bevisstgjøring og debatt om likestilling og kampen mot kvinneundertrykkelse må være levende, og her ligger vårt oppdrag.
Det vi har sett gjennom tidene er at når vi endelig får like muligheter for jenter og gutter på enkelte området, dukker det opp nye arenaer for diskriminering av kvinner. Dette er årsakene til at kvinnebevegelsen har engasjert seg i spørsmål som kvinneidealer, spiseforstyrrelse, kjønnslemlestelse, trafficking og mot kontantstøtten. Vi må være i fremste rekke når ny mark skal pløyes.
For mange år siden var der en reklamekampanje som het noe slikt som: "SETT DINE EGNE GRENSER". Jeg husker fortsatt jenta som la en taukveil i en ring rundt seg. Den reklamekampanjen var ikke en feministkampanje, men den appellerte sterkt til meg som jente. Ikke fordi det kom med et nytt budskap, men at den på en sterk måte bevisstgjorde meg på, at det faktisk var jeg selv som satte grenser på hva jeg ville og ikke ville gjøre. Bevisstgjøring er med andre ord stikkordet i alt vårt arbeid.
I forbindelse med blant annet fremleggelsen av de nye bidragsreglene ble jeg beskyldt for å løpe menns ærend, og mer eller mindre gått over til "fienden". For meg er ikke alle menn motspillere, men de er i mange tilfeller medspillere. Da vi fikk til fødselspermisjon for menn, og den nye generasjonen fedre kom, endret også menns posisjon i forhold til barn seg. Det at far tok mer ansvar for barna, gjorde at vi som kvinner kunne delta i arbeidslivet, vi kunne dyrke hobbyer og vi kunne få pusterom i hverdagen. Dette gjør også at båndene mellom barn og fedre er sterkere i dag enn på 50-tallet. Og dette må vi som kvinner ta innover oss!
Jeg tror også, at skal vi komme opp den siste bakken, må vi ha mennene med oss i likestillingsdebatten. Jeg er kjempe glad for det mannsnettverket som er etablert i arbeiderbevegelsen, og dette gjør at jeg har stor tro for fremtida.
Tilslutt vil jeg avlive myten om de sinte feministene. Det var mennenes stigmatisering av de jentene som gikk foran i likestillingskampen. Jeg vil slå fast at feminister er positive og rettferdige, men vi kan vise "klør" hvis det trengs.
Jeg er feminist, og er stolt av det!
