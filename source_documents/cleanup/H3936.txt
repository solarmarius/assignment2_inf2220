
27.11.00
Odd Roger Enoksen,
Pressemelding fra
GJENNOMSLAG FOR VIKTIGE SENTERPARTI-SAKER I BUDSJETTET
- Senterpartiet gikk inn i budsjettforhandlingene med fem hovedkrav;
Halv moms på matvarer, rettferdig fordeling blant annet gjennom skatt på aksjeutbytte, styrking av kommunenes inntekter, mer midler til samferdselsinvesteringer og økt satsing på kultur. Vi har i budsjettopplegget fått gjennomslag på alle disse områdene, sa leder i Senterpartiet Odd Roger Enoksen under dagens finansdebatt i Stortinget.
- Halv moms på matvarer er god fordelingspolitikk fordi det er barnefamiliene i lavinntektsgruppene som tjener mest, om lag 4500 kroner pr år, på en slik omlegging. Dessuten er halv matmoms et godt bidrag til å redusere grensehandelen, når vi vet at det er handel med matvarer som er en av hovedårsakene til den høye grensehandelen, sa Enoksen.
- Gjennom en økning i overføringene til kommunesektoren på 1.25 milliarder bidrar budsjettforliket til å sikre kommunale tjenester som barnehageplasser, skoletilbud og helse og omsorgstjenester.
- Senterpartiet hadde ønsket en sterkere satsing på kommunene gjennom en gjeldsletteordning, som ville bedret kommunenes økonomi med 2 milliarder kroner i 2001. Dette ville ikke Arbeiderpartiet være med på, konstaterte Odd Roger Enoksen.
- Senterpartiet er fornøyd med at arbeidsplasser reddes ved at Arbeiderparti-regjeringens forslag til konjunkturavgift og økt elavgift for industrien er fjernet, samt at det ble flertall for å fjerne moms på reiseliv. Samlet sett er dette et budsjettopplegg som er godt for landet og som bidrar til å dempe presset i retning av ytterligere renteøkninger, avsluttet Senterpartiets leder Odd Roger Enoksen.
