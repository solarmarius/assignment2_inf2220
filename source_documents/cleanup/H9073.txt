
09.03.2005
ARBEIDERPARTIETS STORTINGSGRUPPE
Stortingsrepresentant Knut Storberget, Ap, om Finnmarksloven
- Nye muligheter for Finnmark
- En Finnmarkslov som skal regulere eiendomsretten til 95 prosent av land og vann i Finnmark gir enorm mulighet for ny vekst i fylket. Samtidig som loven gjennomføres er det viktig for Arbeiderpartiet å påpeke at den urett som staten har begått overfor samene gjennom flere århundrer rettes opp sier Knut Storberget, Aps justispolitiske talsmann.
Arbeiderpartiet har jobbet svært aktivt med det formål at loven skal bli en realitet etter 24 år i det politiske systemet. Derfor har vi innhentet opplysninger og avholdt flere møter med både Sametinget, fylkestinget, Arbeiderpartiet i Finnmark og kommunale representanter og høytstående fagfolk innen justissektoren i landet for å realisere loven.
- For oss er det viktig å få en ny lov som er i samsvar med folkeretten, og derfor går vi inn for at det gjennomføres en identifikasjonsprosess for rettigheter til land og vann i Finnmark. Vi ønsker en lovfesting av eiendoms- og bruksrett som samer og andre har opparbeidet seg ved såkalt "alder tids bruk". Videre en styresammensetning som sikrer samene flertall i det samiske språklovsområdet, sier Storberget og understreker betydningen av å bringe Finnmarksloven i samsvar med folkeretten og dermed legge ril rette for at forvaltningen av Finnmark kan skje til hele Finnmarks befolknings beste. Det foreslåtte organet, Finnmarkseiendommen, skal ha ansvaret for at ting går riktig for seg. Finnmarkseiendom skal leses av et styre på 9 personer hvor 4 oppnevnes av fylkestinget, 4 av Sametinget, samt at en representant utnevnes av Stortinget, men uten stemmerett.
Bondevik-regjeringens forslag til ny Finnmarkslov er nå til behandling i Stortinget og skal få sin endelige beslutning i vårsesjonen. Regjeringen har lagt vekt på at rettigheter som hovedregel ikke skal knyttes til etnisk bakgrunn, men skal være en ressurs for hele fylket. - Vi håper at vårt seriøse arbeid med å gi finnmarkingene en avklaring på eiendomsretten til land og vann skal føre til nye muligheter for Finnmark, sier Knut Storberget.
