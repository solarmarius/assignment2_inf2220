
24.10.02
Karita Bekkemellem Orheim
Lovfester rett til bedre skolemiljø
Utdanningskomitéen på Stortinget går inn for å gi skoleelever en egen arbeidsmiljølov og å sikre skolemiljøet til norske elever. - Det har tatt mange år å få dette lovverket på plass. Jeg er derfor veldig glad for at vi har fått flertall for å sikre elevenes rettigheter ved å skjerpe det mer uforpliktende forslaget som regjeringen la fram, sier Arbeiderpartiets skolepolitiske talskvinne Karita Bekkemellem Orheim.
Utdanningskomiteen på Stortinget avga 24. oktober 2002 innstilling om å gi skoleelever en egen arbeidsmiljølov og å sikre skolemiljøet til norske elever.
- Det har tatt mange år å få dette lovverket på plass. Jeg er derfor veldig glad for at vi har fått flertall for å sikre elevenes rettigheter ved å skjerpe det mer uforpliktende forslaget som regjeringen la fram, sier Arbeiderpartiets skolepolitiske talskvinne Karita Bekkemellem Orheim.
- Skoleelever har krav på tilsvarende vern som arbeidstakerne. Elevenes rettigheter i forhold til skolemiljøet blir sterkere ved at elevene får mulighet til å klage. Et godt skolemiljø er viktig for elevenes muligheter for læring og utvikling, og for deres trivsel og sikkerhet, understreker Orheim.
Hun påpeker at et godt skolemiljø også omfatter mer enn det fysiske. Det handler også om at skolemiljøet skal være fritt for mobbing, vold, rasisme og annen krenkende atferd. Elevenes krav til dette er nå også lovfestet.
- Mobbing må motarbeides fra flere hold. Mobbeproblematikken løses ikke ved hjelp av en lov, men vi er et stykke på vei. Elevråd, elever, skole, foreldre og lærere, politikere, vi må alle ta et krafttak for å samarbeide om å fjerne mobbingen, sier Orheim.
Komiteen går også inn for at en uavhengig statlig instans skal ha som oppgave å følge opp og sikre at elevenes skolemiljø er godt. Her vil Arbeidstilsynet og Statens utdanningskontor bli vurdert som tilsynsinstans.
- Det viktigste for Arbeiderpartiet er at lovverket blir så klart og tydelig som mulig, slik at elever, foreldre og skoleeiere vet hva slags rettigheter og plikter de har. Det uavhengige statlige tilsynet skal gi brukerne trygghet om at skolemiljøet blir tatt på alvor. Dette er historisk, og det er på tide, sier Orheim.
Orheim er også klar på at vi må unngå at flere skoler stenges, eller trues med stenging, på grunn av dårlig vedlikehold. Derfor ønsker hun å videreføre den finansieringsordning som ble satt i gang av Stoltenberg-regjeringen, der kommuner og fylkeskommuner skal få kompensert renteutgifter til opprustning og utbedring av skoleanlegg.
- Da er det trist at Regjeringen har kuttet denne lånerammen med en milliard. Sett i lys av at den allerede anstrengte kommuneøkonomien, blir regjeringens satsning på skolemiljø stående som lite offensiv, sier Karita Bekkemellem Orheim.
