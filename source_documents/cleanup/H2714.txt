
Onsdag 10. mai 1995
Odd Holten om E18-kutt:
SKUFFENDE BRUDD PÅ BUDSJETTAVTALE
-Jeg er skuffet over at regjeringen i forslaget til Revidert Nasjonalbudsjett trekker tilbake de ti millionene til E18-strekningen Ørje-Melleby som det ble enighet om ved behandlingen av statsbudsjettet. Dette var en del av budsjettforliket mellom Kristelig Folkeparti og Arbeiderpartiet. Det sier Odd Holten, Østfold-representant og KrFs finanspolitiske talsmann.
-Jeg kan ikke se det annerledes enn at samferdselsministeren her bryter med det som var en forhandlingsavtale. Jeg er klar over at dette bare var en startbevilgning, men det var en startbevilgning med stor symbolverdi. Den viste at det nå er flertall i Stortinget for å starte opp med en gradvis opprustning av denne veistrekningen, sier Odd Holten.
Holten legger ikke skjul på at han synes det er forunderlig at departementet vil kutte i et prosjekt som er såpass viktig, enten man vurderer det trafikkmessige, det miljømessige eller ut fra et kost/nytte-perspektiv.
-Nå blir anleggsarbeidet utsatt i tid, men man må forvente at denne bevilgningen blir tilbakeført i budsjettet for 1996, sammen med en økning som kan føre til en reell framdrift i prosjektet, sier Odd Holten. (KrF-Press/NPE)
