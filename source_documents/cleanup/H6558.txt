
08.06.02
Vegard Martinsen, (DLF)
Det er idag forbudt å forbedre barns skolegang!
Velferdsstaten - som ikke er det samme som et velferdssamfunn - har mange underlige lover og regler. Et eksempel er at det er forbudt å forbedre barns skolegang.
NRKs nyhetssending forteller idag at endel steder er foreldre så misfornøyd med skoletilbudet fra det ofentlige at de betaler et lite månedlig beløp for å forbedre sine barns skolesituasjon. Beløpet går til slike ting som innkjøp av skolebøker, o.l.
Men slik betaling er forbudt. Det er altså forbudt å gi barn en bedre skolegang enn den som tilbys av den offentlige skolen. Et slik forbud er selvsagt absurd.
Den fundamentale årsaken til problemet er at folk tror at slike ting som skole blir bedre dersom det offentlige tar seg av tilbudet. Men dette er helt feil. Folk er selv i langt bedre stand til å disponere sine penger enn det offentlige er. Alle tilbud - utenom statens få legitime oppgaver - bør derfor fremskaffes på det private marked uten offentlig innblanding. Og der vil det ikke finnes noe forbud mot å forbedre barns skolegang.
