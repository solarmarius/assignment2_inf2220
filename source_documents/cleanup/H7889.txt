
9.10.2003
Stortingsrepresentant Rune J. Skjælaaen (Sp), medlem i kirke-, utdannings- og forskningskomiteen om statsbudsjettet:
Dramatisk for folkehøyskolene
Regjeringa foreslår et kutt på 22 millioner i støtten til folkehøyskolene. - Dette er et stort kutt, og det vil få store følger for folkehøyskolene rundt om i landet, sier Rune J. Skjælaaen fra Senterpartiet.
Kuttet vil i praksis bety over 3000,- kroner for hver folkehøyskoleelev, og dermed over 300 000,- kroner i økte utgifter for en skole med 100 elever. - Når vi vet hvordan mange folkehøyskoler balanserer økonomien sin på en knivsegg allerede med dagens støtte, er det lett å skjønne at disse kuttene er dramatiske for folkehøyskolene, sier Skjælaaen.
De verdier og ferdigheter som folkehøyskolene vektlegger skiller seg i mange tilfeller fra dem vi finner i det øvrige skolesystemet. Folkehøyskolen er for mange en sjanse til å tilegne seg både faglige og sosiale kunnskaper, og fordype seg i fagtilbud som de i det øvrige utdanningssystemet ikke ville ha muligheten til å studere. - Senterpartiet kan ikke støtte et budsjett som rammer denne gruppen skoler så hardt, avslutter Rune J. Skjælaaen.
