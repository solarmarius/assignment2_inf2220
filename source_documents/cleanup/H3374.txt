
3. januar 2001
KrFs parlamentariske leder Kjell Magne Bondevik:
En spennende og krevende vår
Vi står overfor en spennende og krevende vårsesjon i Stortinget. Dette stiller krav til alle partier om en konstruktiv holding for å bidra til gode løsninger for landet. Dette ansvaret vil Kristelig Folkeparti ta. Vi er villige til å samarbeide med alle partier på Stortinget for å få til gode løsninger og for å få gjennomslag for mest mulig av vår politikk. Dette sa KrFs parlamentariske leder Kjell Magne Bondevik på en pressekonferanse i Oslo onsdag.
Blant de mange sakene som blir sentrale i vårsesjonen fremhever han særlig:
Organiseringen av norsk olje og gassvirksomhet.
Regjeringens forslag til ny oljepolitikk ligger nokså nær hovedlinjene i Kristelig Folkepartis politikk på området. KrF mener det bør bli et bredt oljekompromiss. Vi ser at det er tjenlig med delprivatisering og børsnotering av Statoil slik at selskapet får større internasjonal konkurransekraft. Det må understrekes at det må utvises klokskap i forhold til en børsnotering slik at fellesskapet får maksimal avkastning. Vi er også villig til å selge noe av SDØE-andelene, men vil diskutere nærmere hvor mye og hvordan dette bør gjøres.
Nasjonal Transportplan
I den Nasjonale Transportplanen blir det sentralt å fokusere på kollektivtransport og sikkerhet. Kollektivtransporten trenger økte ressurser for å bryte den onde sirkelen vi nå har kommet inn i. Vi må ta på alvor at jernbanen ikke har fått de ressursene som har vært nødvendig for å tilfredsstille de kravene vi har stilt. Tilbudet blir dårligere på grunn av ressursmangel, noe som fører til at publikum svikter og dermed reduserer inntektsgrunnlaget. NSB og Jernbaneverket må legge fram de krav til ressurser de mener er nødvendig slik at togtilbudet igjen kan bli pålitelig og attraktivt. Fra myndighetenes side må vi kunne stille krav til NSB og Jernbaneverket om sikker og punktlig transport.
For Kristelig Folkeparti er det også sentralt å trygge sikkerheten i transportsektoren. Dette vil stå sentralt ved behandlingen av transportplanen. Det gjelder sikkerhet på vei blant annet i form av rassikring, sikkerhet på sjøen i form av merking av farleder og arbeid med elektroniske sjøkart.
Miljøpolitikken
I nyttårstalen fikk vi høre at Regjeringen nå kommer etter sentrumspartiene når det gjelder å stoppe vannkraftutbyggingen i Beiarn, Bjellåga og Melfjord. Dette må ses på som et forsøk på å sette litt grønnfarge på en ellers grå miljøpolitikk. Stoltenberg gjør et forsøk på å komme på offensiven i miljøpolitikken. Det er bra og i tråd med sentrums politikk.
Men de virkelig store utfordringene i miljøpolitikken handler om klimautfordringen. Klimaproblemene er den største globale utfordringen vi står overfor. På dette området tar dessverre ikke Regjeringen nødvendige grep som kan bidra til at vi får en nasjonal klimapolitikk som er i tråd med de internasjonale målene om lavere klimagassutslipp. Tvert i mot bidrar Regjeringen til det motsatte ved at det åpnes for å bygge gasskraftverk. Vi forventer og forutsetter at vernevedtaket av Saltfjellet ikke er en del av en strategi for å tvinge gjennom bygging av flere gasskraftverk. Regjeringen har så langt ikke lagt fram ett eneste tiltak for reduksjon av klimautslippene. Vi forventer at Regjeringen setter ytterligere fart på forslaget til nasjonalt kvotesystem
Et politisk nyttårsønske er eat Regjeringen på samme måte som i Beiarn-saken viser politisk mot til å snu og stoppe videre planer om forurensende gasskraftverk.
EU-direktiver
Regjeringen har lagt fram forslag om tilslutning til EUs matsminkedirektiver. Dette er 3 direktiver som vil bli gjort gjeldende i Norge. Kristelig Folkeparti sier nei til å tillate økt bruk av en del nye tilsetningsstoffer i maten fordi disse stoffene blant annet kan utløse allergi. Det finnes ingen som ønsker at vi skal ta i bruk disse stoffene i Norge, hverken i næringsmiddelindustrien eller blant forbrukerne. Også helsemyndighetene anbefaler at vi ikke øker bruken av stoffene. Derfor mener Kristelig Folkeparti det er riktig at vi tar i bruk reservasjonsretten i EØS-avtalen i forhold til 2 av disse direktivene som dreier seg om nitrat og nitritt og azo-fargestoffer. Hensynet til folkehelsa må prioriteres. Når det gjelder det tredje direktivet om cyklamid mener KrF at Norge bør be om en overgangsordning inntil EU har vedtatt nye og lavere grenseverdier, men vi aksepterer at direktivet innlemmes i EØS-avtalen.
Et annet vanskelig direktiv er EUs patentdirektiv. Regjeringen har tidligere signalisert vilje til å innlemme direktivet i norsk lov. EUs patentdirektiv åpner for patent på biologisk materiale som finnes i naturen. Det innebærer at det kan gis enerett til genetisk informasjon om planter, dyr og mikroorganismer. Også deler av menneskekroppen kan på bestemte vilkår patenteres.
Vi forventer at Regjeringen legger respekten for naturen til grunn for en vurderingen av dette direktivet. Ved å åpne for å gi enerett på liv til privatpersoner eller selskaper, setter mennesket seg i en overordnet stilling i forhold til skaperverket. Adgang til patent på deler av naturen, kombinert med mulighetene til å endre på utviklingen til planter og dyr, medfører at denne respekten for naturen og for livet lett kan svekkes.
-Jeg utfordrer Regjeringen til å foreta en grundig og selvstendig vurdering av direktivet, ikke bare basere seg på utfallet av den sak Nederland har reist for EU-domstolen i dette spørsmålet. Kristelig Folkeparti vil ikke støtte en passiv tilpassningspolitikk, sa Bondevik.
