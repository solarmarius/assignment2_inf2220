
Tirsdag 27. september 1994
Finanspolitisk talsmann Odd Holten (KrF):
IKKE AKTUELT Å BINDE SEG TIL ENKELTELEMENTER I BUDSJETTET
-Det er ikke aktuelt for Kristelig Folkeparti å ta konkret standpunkt til ett enkelt element i et budsjett som ennå ikke er lagt fram. Før KrF tar stilling til en eventuell momsøkning, vil vi se forslaget til statsbudjett i sin helhet. Det sier Kristelig Folkepartis finanspolitiske talsmann, stortingsrepresentant Odd Holten fra Østfold.
Odd Holten sier at KrF vil avvise blankt en eventuell utvidelse av momsgrunnlaget som er en direkte følge av EU-tilpassing. Som eksempel nevner han moms på hotellnæringens tjenester. En slik momsutvidelse vil true arbeidsplasser i distriktene, sier han.
-Av partileder Torbjørn Jaglands foredrag på Arbeiderpartiets landsstyremøte, går det fram at regjeringen vil øke momsen med ett prosentpoeng etter folkeavstemningen. Dette er en klar budsjettilpassing for å dekke eventuelle kostnader forbundet med et EU-medlemskap, sier Odd Holten.
-KrF har i tidligere budsjettbehandlinger vært åpne for en øking av dagens momssats, for på den måten å skape rom for lavere moms på matvarer, minner Holten om. Han sier det er for tidlig å trekke konklusjoner allerede nå på om KrF blir med i et budsjettsamarbeid med Arbeiderpartiet.
-For oss er det viktig at Arbeiderpartiet ikke foretar nedprioriteringer av saker som er viktige for oss, og at de åpner for muligheter til å få gjennomslag for kontantstøtte, eventuelt utjevning av forskjellene mellom gifte og samboende pensjonister, sier Odd Holten til slutt.
