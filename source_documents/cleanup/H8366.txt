
11.05.2004
Øystein Djupedal, finanspolitisk talsperson i SV
- Passivt revidert nasjonalbudsjett
- Revidert budsjett inneholder ingen svar på utfordringene Norge står overfor. Regjeringen framstår som overraskende passiv og ufokusert, påpeker Øystein Djupedal, finanspolitisk talsmann i SV.
Arbeidsledigheten er fortsatt svært høy. 4,3 prosent ledighet betyr at 100 000 personer fortsatt er uten arbeid.
- Dette er en sløsing med vår viktigste ressurs som er helt uakseptabel, understreker Djupedal. - Men Regjeringen foreslår ingen tiltak som vil redusere arbeidsledigheten. På dette området har derfor Stortinget en viktig jobb å gjøre.
Revidert budsjett heller gir ingen ekstrabevilgning til hardt pressede kommuner.
- Kommunene er bærebjelken i den norske velferdsstaten. Når kommunene ikke har penger, rammer det de svakeste blant oss. SV vil styrke kommunene i behandlingen av revidert budsjett, lover Djupedal.
Revidert budsjett viser at det bare ble bygget 6 900 nye barnehageplasser i 2003, mot målet som var 12 000 barnehageplasser,
- Dette betyr at vi trenger nye tiltak for å nå målet om 12 000 barnehageplasser hvert år. SV vil ta kontakt med "barnehagekameratene" for å se hva som kan gjøres for å følge opp barnehageforliket, sier Djupedal.
Regjeringen foreslår 5 prosent økte egenandeler på helsefeltet, i tillegg til at egenandeler innføres på fysioterapitjenester som fra før har vært gratis.
- Regjeringen er ikke spesielt opptatt av å redusere skatt på sykdom, sjøl om de har råd til mange andre skattelettelser, uttaler Djupedal. - Sammen med manglende styrking av sykehusenes økonomi viser dette Regjeringens prioriteringer.
Det vises til separat pressemelding om etiske regler for oljefondet.
