
25. august 2005
Åslaug Haga, Sp-leder
Leserinnlegg
Senterpartiet vil slåss for kontantstøtten
Senterpartiet vil ha full barnehagedekning og redusert pris samtidig som vi vil opprettholde kontantstøtten. Når målet om full barnehagedekning er nådd, vil Senterpartiet målrette kontantstøtten til dem som velger å være hjemme med barna sine. De som velger dagmamma, vil selvfølgelig kunne gjøre dette, men de vil ikke lenger kunne finansiere dette med kontantstøtten.
Senterpartiet ønsker å legge til rette for størst mulig fleksibilitet og valgfrihet for småbarnsforeldrene. Det er svært viktig å understreke at det er foreldrene selv, og ingen andre, som skal avgjøre hvilken løsning de skal velge for seg og sine barn. Småbarnsforeldres ønsker og behov er antakelig like forskjellige som hos andre folk. Det som føles riktig for noen, er kanskje helt uaktuelt for andre. Senterpartiet mener det er viktig å respektere foreldrenes valg. Staten skal legge til rette for ulike løsninger, men ikke bestemme hva som er best for den enkelte.
En målretting av kontantstøtten når målet om full barnehagedekning er nådd, burde kunne være et godt kompromiss for en rød-grønn regjering etter valget. Det siste halve året har både Arbeiderpartiet og SV myket opp sitt syn på kontantstøtten og lovet at overgangsordningene skal bli både lange og gode.
Kontantstøtten er en reform som har vakt debatt, men som mange foreldre har valgt å benytte seg av og som er viktig for at deres hverdag skal fungere best mulig. Senterpartiet vil opprettholde kontantstøtten og vi vil slåss for denne også i eventuelle regjeringsforhandlinger etter valget.
