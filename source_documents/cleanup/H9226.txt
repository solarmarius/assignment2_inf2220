
Dato: 13. mai 2005
Helsepolitisk talsmann i FrP, John Alvheim
Krever møte med helseforetakene
- Regjeringen har ikke tatt inn over seg den alvorlige pengemangelen i sykehusene, sier FrPs John Alvheim. Han krever nå et møte med lederne for de regionale helseforetakene for å høre hvilke konsekvenser regjeringens forslag til revidert vil ha for pasientbehandlingen.
- Regjeringen sier rett ut i revidert budsjett av pengemangelen i sykehusene dette året vil føre til endringer i pasientrettet virksomhet. Det betyr færre behandlinger og lengre sykehuskøer. Det kan vi ikke akseptere, sier John Alvheim, og krever økte bevilgninger.
Han vil nå ta initiativ til å invitere lederne for de regionale helseforetakene til et møte med FrPs stortingsgruppe. - Vi trenger en situasjonsbeskrivelse av hva regjeringens forslag faktisk innebærer for pasientbehandlingen landet over. Ledernes tilbakemeldinger vil danne grunnlag for FrPs forslag til bevilgninger, sier Alvheim.
- Den dårlige satsingen er et slag i ansiktet på landets pasienter. Det samme er det at regjeringen ikke følger opp stortingsflertallets vedtak om å gjøre refusjonsordningene for KOLS-pasienter bedre. Dette er uakseptabelt for FrP.
John Alvheim er imidlertid glad for at regjeringen har valgt å bevilge 100 millioner til rehabilitering av rusmisbrukere. - Dette er sammen med forslaget om å iverksette planer for utvikling av nærsykehusene, positivt. Å utvikle nærsykehusene til å ta seg av store pasientgrupper vil utvilsomt være med på å sikre helsetilbudet til befolkningen.
Han har ingen forståelse for at det må strammes inn i økonomien og dermed kutte i bevilgningene til pasientbehandling. - Det blir ikke lånefest og renteoppgang av at sykehusene gis mulighet til å behandle syke mennesker, avslutter Alvheim.
