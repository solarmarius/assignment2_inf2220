
10.11.2004
Presseinvitasjon:
Bli hørt! SV arrangerer lobbykurs
Ingen vet bedre hva som gjør inntrykk enn nettopp de folkevalgte selv. SV tilbyr derfor interesseorganisasjoner og grupper en nyttig dag med noen av partiets mest erfarne politikere. Over hundre påmeldte deltakere vil få råd og tips om hvordan Stortinget fungerer, hvordan stortingsrepresentantenes hverdag er og hva som øker sjansen for å få oppmerksomhet.
- Stortinget skal være et hus med store ører. Store bedrifter og interesseorganisasjoner kan benytte profesjonelle lobbyrådgivere for å få hjelp til påvirkning. SV vil styrke mulighetene for at også mindre organisasjoner og grupper skal bli hørt av de folkevalgte, sier SVs leder Kristin Halvorsen.
Kristin Halvorsen vil fortelle om "dos and taboos" på Stortinget, og Øystein Djupedal redegjøre for prosessene rundt statsbudsjettet - høysesongen for påvirkning! Stortingsrepresentantene Heikki Holmås og Heidi Sørensen medvirker også.
Sted: Håndverkeren konferansesenter
Tid: 12. november, kl. 10.00 - 14.00
Pressen er hjertelig velkommen til å overvære hele eller deler av arrangementet.
Vel møtt!
