
13. januar 1998
Fra stortingsrepresentant Arne Lyngstad (KrF), nestleder i KUF-komiteen
Kompetansereformen blir gjennomført
- Det er positivt at Kirke- og utdanningskomiteen gir tilslutning til Regjeringens forslag til ny kompetansereform. Komiteen avgir i ettermiddag sin innstilling, og går enstemmig inn for å lovfeste en individuell rett for voksne til grunnskoleopplæring, og flertallet går inn for å lovfeste retten til utdanningspermisjon. Det blir ikke flertall for lovfestet individuell rett til videregående opplæring slik Ap og SV foreslår. Dette betyr at reformen har kommet et viktig skritt videre, mener Arne Lyngstad (KrF), nestleder i Kirke- og utdanningskomiteen.
- Skal vi lykkes med å få til en kompetansereform er det viktig å beholde ressursene i videregående skole. Kristelig Folkeparti vil derfor innføre en lovfestet plikt for fylkene til å tilby tilrettelagt videregående opplæring for alle voksne som ikke har slik opplæring fra før. Det er derfor bekymringsfullt når fylkene reduserer sine tilbud i videregående opplæring og bruker pengene på andre sektorer i stedet. Fylkene får en ressursinnsats som tilsvarer et omfang på 375 prosent av gjennomsnittlige ungdomskull, mens det i 1998 er et omfang på 348 prosent. Reduksjonen har skjedd over flere år og vil gjøre det vanskelig å gjennomføre kompetansereformen. Vi trenger et samarbeid med fylkespolitikerne for å sikre ressursene til den videregående skolen, legge forholdene til rette for en kompetansereform og for moderate lønnsoppgjør i framtida, sier Arne Lyngstad.
