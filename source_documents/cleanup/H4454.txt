
lørdag 3. mars 2001 13:30:35
Venstres landsstyre:
- Giske utvanner universitetsbegrepet
Venstre programfestet som første parti i Norge at enkelte høyskoler skulle kunne kvalifisere seg til å få universitetsstatus. Mjøs-utvalget, som i fjor vår la fram sin innstilling om reformer i høyere utdanning, foreslo også sterke og klare kvalitetskriterier.
Forslagene fra utdanningsminister Trond Giske vil ikke bare senke kravene, men fjerne lista fullstendig og slippe universitetsbegrepet i Norge fritt. Dette vil svekke både universiteter og høyskoler, og ramme den frie grunnforskningen.
Venstre mener Mjøs-utvalgets kvalitetskriterier gir noen av våre fremste høyskolemiljøer en reell mulighet til å kvalifisere seg som universiteter, og vil legge dette til grunn i stortingsbehandlingen.
