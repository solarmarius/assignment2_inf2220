
Dato: 14. november 2005
Justispolitisk talsmann i FrP Jan Arild Ellingsen
Bekymret over økt bruk av samfunnsstraff
Justispolitisk talsmann i FrP, Jan Arild Ellingsen, er bekymret over at den nye regjeringen vil øke bruken av samfunnsstraff. - Samfunnsstraff må bare benyttes overfor unge lovbrytere som er skyldig i mindre kriminelle handlinger, krever Ellingsen.
Det var til TV2 at justisminister Knut Storberget i dag bekreftet at regjeringen ville utvide bruken av samfunnsstraff. Jan Arild Ellingsen er skeptisk til justisministerens uttalelser, siden Ap og SV tidligere har åpnet opp for å bruke samfunnstraff som et alternativ til fengselsstraff for grove voldsforbrytelser og sedelighetsforbrytelser.
- Samfunnsstraff må aldri brukes når det er snakk om grove forbrytelser. Hvis justisministeren åpner for å bruke samfunnstraff for grove voldsforbrytelser og sedelighetsforbrytelser, vil dette stride mot folks rettsoppfattelse, og føles som en hån mot offeret, mener Ellingsen.
Han frykter også at regjeringen vil bruke samfunnsstraff som et middel for å redusere soningskøen, i likhet med fremskutt prøveløslatelse. - Det er dessverre slik at samfunnsstraff kan misbrukes for å sanere soningskøen og skjule manglende satsning på ordinære fengsler, forklarer Ellingsen.
Ellingsen understreker at samfunnsstraff er et godt virkemiddel overfor unge lovbrytere som har begått mindre lovbrudd, for å unngå at den kriminelle løpebanen utvikler seg.
- Konfliktråd er også en egnet reaksjon overfor unge lovbrytere, men hovedlinjen må være at ingen skal slippe fengsel for grove forbrytelser. Vi kan ikke tenke så mye på forbryterens ve og vel, at vi blir blinde for offerets behov, presiserer han.
