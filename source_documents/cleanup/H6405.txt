
28.11.02
Per Steinar Osmundnes (KrFU)
Forbrukskrise, ikkje kraftkrise
Det er ikkje for høge straumprisar i Noreg. Det store forbruket av elektrisk kraft er og blir ei forbrukskrise, og ikkje ei kraftkrise, uttalar KrFU-leiar Per Steinar Osmundnes.
Energi er ein viktig ressurs. Enkel tilgang må ikkje føre til overforbruk slik som dessverre er tilfellet i dag. For KrFU er det eit mål at vi må produsere like mykje fornybar energi som det vi brukar. Dette krev i første rekke ein reduksjon av eige energiforbruk, og deretter forsking på nye fornybare energikjelder.
Det er ikkje høge straumprisar i Noreg. Samanlikna med andre land er straumen framleis billeg. Høgare straumprisar er eit resultat av det kraftige overforbruket på el-kraft i dette landet. Vi brukar omlag dobbelt så mykje som våre naboland. Det er ein myte at dette overforbruket kan tilskrivast klimaet vårt.
Det er ikkje spesielt dyrt eller veldig vanskeleg å gradvis redusere verdas klimautslepp. Kunnskapen og teknologien finst. Det verkar noko underleg når Arbeiderpartiet krev at regjeringa skal gå inn og regulere marknaden, for å få ned straumprisane. Stoltenberg sitt krav om meir produksjon av kraft for å auke vårt eige forbruk, er uakseptabelt for KrFU. Det norske forbruket av elektrisitet må reduserast, ikkje aukast. Dersom vi reduserer vårt eige forbruk, kan vi eksportere "rein" kraft til den nordiske marknaden. Den kan vere på sin plass å minne om at Danmark ikkje har auka sitt energiforbruk dei siste 25 åra.
Høge straumprisar har den klare fordelen at det vil løne seg å spare straum, og at forbruket difor vil gå ned. Ein husstand i Noreg vil difor kome like godt ut som i dag. Samstundes som dei høge prisane gjer nye fornybare energikjelder meir konkurransedyktige. Denne utviklinga er etterlengta, avsluttar Osmundnes.
