
Tirsdag 5. mai 1992
Eleonore Bjartveit (KrF) om Telavåg-program:
DE UNGE MÅ FÅ STYRKET SINE HISTORIEKUNNSKAPER
Stortingsrepresentant Eleonore Bjartveit (KrF, Oslo) er opptatt av at unge mennesker skal få bedret sine kunnskaper om sentrale begivenheter fra okkupasjonstiden. I Stortingets spørretime onsdag henvender hun seg til kirke-, utdannings- og forsningsminister Gudmund Hernes om dette.
Utgangspunktet for Eleonore Bjartveits spørsmål er fjernsynsprogrammet om Telavåg-tragedien i 1942. I dette programmet kom det fram at unge mennesker selv i de omkringliggende kommunene ikke kjente noe til denne tragiske begivenheten fra vår nære historie.
"Kan statsråden gjøre noe for å bedre ungdommens kunnskaper om sentrale begivengheter fra okkupasjonstiden?" er spørsmålet den tidligere kirke- og kulturministeren stiller stasråd Gudmund Hernes.
