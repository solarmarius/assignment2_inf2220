
Dato: 27. oktober 2004
Carl I. Hagen, formann i FrP
FrP vil stoppe automatmonopolet
FrP fremmer nå et forslag i Stortinget for å stoppe det statlige monopolet på spilleautomater. Dette er blant annet i tråd med Redningsselskapets ønsker. - Automatmonopolet kan bli de frivillige organisasjonenes sikre død, sier FrPs formann Carl. Hagen.
Det er gjennom et forslag i Stortinget at FrP foreslår å stoppe det statlige monopolet på spilleautomater, inntil ESA har behandlet saken ferdig. - Dersom statsråd Valgerd Svarstad Haugland tviholder på at monopolet skal iverksettes fra nyttår, risikerer vi at frivillige lag og organisasjoner går på en økonomisk kjempesmell de aldri kommer seg ut av igjen. Dette kan få dramatiske konsekvenser for det friville foreningsarbeidet i landet, sier Hagen.
Han sier at det foreløpig ser ut til at verken ESA eller Europakommisjonen vil akseptere et statlig monopol på spilleautomater. - Det er snart bare Valgerd Svarstad Haugland som tror at hun kan innføre automatmonopolet, og jeg er bekymret over at hun ser ut til å være villig til å ofre de frivillige organisasjonene som blant annet Redningsselskapet, for å få igjennom monopolet sitt.
- Jeg deler statsrådens bekymring for de spilleavhengige. Men det er absolutt ingen logikk i at de skal spille mindre bare fordi Norsk Tipping eier alle spilleautomatene. Det eneste vi oppnår med et monopol er tap av arbeidsplasser og mindre ressurser til frivillige lag og organisasjoner, sier Hagen. Han mener at dersom det viktigste var å bekjempe spillavhengighet så kunne statsråden ha lagt føringer for alle aktørene i markedet, uten å innføre et monopol. - Det hadde i alle fall gitt de frivillige organisasjonene en større sjanse til å overleve økonomisk.
Hagen håper at forslaget skal få flertall etter at Redningsselskapet, som tidligere støttet monopolet, nå går ut og advarer mot det. - Det er all grunn til å høre på Redningsselskapets advarsler, avslutter Hagen.
- - -
Dokument nr. 8:
(2003-2004)
Forslag fra stortingsrepresentantene Carl I. Hagen, Karin S. Woldseth og Ulf Erik Knudsen om midlertidig utsettelse av gjennomføringen av monopol på drift av gevinstautomater, for å sikre de frivillige organisasjoners inntekter inntil ESA har avsluttet saken.
Til Stortinget
Bakgrunn
Stortingets vedtak om å gi Norsk Tipping monopol på drift av gevinstautomater, skal nå bli vurdert av EFTA-domstolen. Den siste utviklingen i EU har vist at det skal sterke grunner til for å legitimere et monopol ut fra hensynet til å redusere skadevirkninger av spill. Gambelli-dommen og EUs tiltak for å sette medlemslandenes spillemonopol under lupen skaper en helt ny situasjon. EFTAs overvåkningsorgan ESA har fremmet sak om utvidelsen av det norske spillemonopolet som sak for EFTA-domstolen.
Også de frivillige lag og organisasjoner er bekymret over den utvikling saken nå har tatt. Redningsselskapets President Magnus Stangeland uttaler i Dagens Næringsliv 27.oktober d.å. at de er redd for å bli sittende "med svarteper", hvis det ikke er lovlig å innføre monopolet. Redningsselskapet ble forespeilet å få kompensert sine inntekter fra gevinstautomater gjennom en "fast andel" av tippenøkkelen. Frivillige lag og organisasjoner, slik som Redningsselskapet vil ikke ha mulighet til å gjenoppbygge sin automatdrift, etter først å ha lagt det ned. Derfor kan en innføring og senere avvikling av monopol få dramatiske langsiktige konsekvenser.
I tillegg har Europakommisjonen sendt en såkalt "formal notice" til det svenske finansdepartement, der det svenske monopolet på spilleautomater stemples ulovlig og i strid med EU-traktaten. Den svenske regjering har nå to måneder på seg til å argumentere for at deres monopol er nødvendig for å begrense spillavhengighet og kriminalitet. Det er nettopp en slik argumentasjon fra den norske regjeringen som ikke har overbevist ESA.
Ved å utsette lovendringen til saken er behandlet i EFTA-domstolen, vil staten kunne spare store summer i kompensasjon til de ideelle formålene for 2005. Dersom EFTA-domstolen konkluderer med at monopolet er i strid med EØS-retten, vil staten ved en utsettelse unngå omfattende erstatning til aktørene. Aktørene har varslet søksmål i flere milliarder kroners størrelse.
Den norske regjering, ved Kulturminister Svarstad Haugland har i pressemelding kunngjort at den er uenig med ESA og at den ikke ønsker monopolvedtaket omgjort eller utsatt.
Det finnes sannsynligvis gode måter å oppnå intensjoner om lavere negative effekter ved spill, samtidig som inntektene til de samfunnsnyttige og humanitære organisasjoner og lag sikres.
Erfaringer fra monopolet i Sverige
Svenska Spel har tillatelse til utplassering av 7 500 gevinstautomater, i tillegg til automater utplassert på casino. Automatene er utplassert i restauranter med serveringsbevilling (Jack Vegas- automater) og i bingohaller (Miss Vegas-automater). I 2003 var det utplassert 7 019 automater på ca 2 300 steder.
Tillatt innsats på automatene er 1-5 kr, og maksimal gevinst er kr 500,-. Automatene aksepterer både mynter og sedler. Svenska Spel oppgir i sin faktabrosjyre at ca 90 - 92 % av omsetningen går tilbake til spillerne som gevinst. Automatene tilbyr 13 ulike poker- og hjulspill, med ett eller flere bonusfunksjoner. Svenska Spel betegner Jack-Vegas- automatene slik:
"et värdeautomatspel som kan liknas vid ett minicasino med bildskärm. Man väljer från en meny på skärmen som kan innehålla många olika spel pr. automat".
Gevinstautomatene utgjør den største spilleformen i Sverige i dag. I følge Svenska Spel er suksessfaktorene for gevinstautomatene den raske responsen mellom innsats og gevinst, høy tilbakebetalingsprosent (minimum 85% mot min.78% i Norge), et stort antall spillalternativer, at automatene er interaktive og har en tiltrekkende grafisk utforming
Aldersgrensene overholdes ikke under monopolet i Sverige
Til tross for en tydelig aldersgrense, viser den svenske prevalensforskningen at hver tredje ungdom mellom 15-17 år har spilt på automater. Bare såkalte "snabblotterier" hadde en høyere frekvens.
Statens FolkhäIsoinstitut har i en rapport fra 2003 offentliggjort nye tall om ungdoms spillevaner, basert på en undersøkelse som årlig utføres blant 9.klassene. I år 2002 svarte 13% av guttene og 4% av jentene at de spilte på Svenska Spels gevinstautomater, Jack Vegas. Statens Folkhälsoinstitut konkluderer at det er alvorlig bekymret over den manglende kontrollen av aldersgrensen på automater.
Illegale automater
Svenska Spel startet utplasseringen av sine automater høsten 1996.
En omfattende kartlegging utført av Lotteriinspektionen i Sverige våren 2003, viser at det er utplassert minst 3 000 illegale automater i Sverige. I tillegg kommer automater som står oppstilt i lukkede miljøer. Lotteriinspektionen konkluderer med at problemet er riksdekkende og at antallet illegale automater er stadig økende.
Politiet rapporterer om en omsetning på de illegale automatene fra 30-40 000,- kr pr. uke til 300 000,- på et par døgn. Maksimal gevinst varierer i størrelsesorden 5000,- til kr 70 000,-. Statens Kriminaltekniska Laboratorium, som har gransket denne typen automater i flere år, fastslår at omsetningen i gjennomsnitt utgjør ca 1 million kroner pr. automat pr. år. Det anslås at den illegale omsetningen utgjør minimum 3 milliarder kroner pr. år.
Lotterinspektionen slår fast at det illegale spillet har nær tilknytning til flere nettverk innenfor organisert kriminalitet. Det er konstatert spill på kreditt, som bla resulterer i problemer som inndrivning av gjeld og vold. I tillegg kommer sosiale konsekvenser som spilleavhengighet og spill blant mindreårige.
"Snille automater" gir ikke betydelig lavere omsetning
I følge Lotteriinspektionen i Sverige er estimert omsetning for Svenska Spels automater ca 6,9 milliarder SEK i 2003. Det var ved årsskiftet 2003-2004 utplassert 7019 automater, som i gjennomsnitt hadde en brutto omsetning på 983 000,- SEK pr. automat.
Gevinstautomatene utgjør den største spilleformen i Sverige i dag.
Disse medlemmer viser til rapporten ovenfor om illegale spill i Sverige, og mener det er verdt å merke seg at forskjellen i omsetning mellom Svenska Spels automater og de illegale automatene er ubetydelig.
I Norge var det utplassert ca 17 400 automater ved utgangen av 2003. Brutto omsetning for automatene i det norske markedet var ca 22 milliarder. I gjennomsnitt omsatte de norske automatene for NOK 1 250 millioner i 2003.
Omsetningen pr automat i Sverige er med andre ord ikke nevneverdig lavere enn i Norge, til tross for at Svenska Spels automater skal fremstå som mindre aggressive enn de norske automatene.
Begrunnelse for utsettelse
Familie,- kultur- og administrasjonskomiteen støttet i Innst.O.nr 124 (2002-2003) Regjeringens forslag om å gi Norsk Tipping monopol på drift av gevinstautomater fra 2006. Til spørsmålet om utsettelse av saken, bemerket flertallet:
"..en utsettelse av saken nå vil være ikke å ta utfordringene med spilleavhengighet på alvor, da det vil føre til at den eksplosive utviklingen innenfor spilleautomatfeltet vil fortsette uten forsvarlig kontroll. En utsettelse vil være særlig alvorlig sett i lys av at de tiltak som nå forelås likevel ikke vil kunne gjennomføres med full effekt før fra 2006"
Disse medlemmer viser til sine merknader i samme sak og merker seg at det ser ut til å ha gått troll i våre ord fra den gang:
" Komiteens medlemmer fra Fremskrittspartiet merker seg at Regjeringen foreslår at drift av all gevinstautomatvirksomhet skal settes ut som enerett til et statsmonopol. Disse medlemmer er usikker på i hvilken grad dette er i henhold til EØS-regler. En slik enerett kan i seg selv gjøre det vanskeligere å føre tilsyn med monopolaktøren, samtidig som det blir langt vanskeligere å vite om de riktige tiltak for å begrense spillavhengighet blir forsøkt.
"Disse medlemmer merker seg at innføring av enerett på spill for en statlig aktør vil kunne komme i konflikt med EØS-avtalen. Hvis forslaget om enerett blir vedtatt slik Regjeringen har foreslått det, vil Norge sannsynligvis bli stevnet inn for ESA. Disse medlemmer mener at med det mangelfulle arbeid som statsråden har lagt frem, vil det ikke være overraskende om ESA etterforsker et slikt monopol for Norsk Tipping AS."
Saken kommer til behandling i EFTA-domstolen
Vedtaket er klaget inn for EFTA Surveillance Authority (ESA) og det er reist søksmål mot den norske stat. ESA har varslet at saken vil fremmes for EFTA-domstolen. Oslo Tingrett besluttet 25.02.04 å forelegge saken for EFTA- domstolen til uttalelse. Regjeringsadvokaten har påkjært avgjørelsen til Lagmannsretten.
Disse medlemmer har full forståelse for ønsket om raske endringer i organiseringen av automatmarkedet slik at ulemper kan unngås samtidig som inntektene til de samfunnsnyttige og humanitære organisasjoner og lag sikres. Disse medlemmer foreslår at vedtaket, i lys av at EU-kommisjonens rettslige vurdering av medlemslandenes spillemonopoler , utsettes frem til saken er behandlet i EFTA domstolen.
Staten unngår erstatning
Hvis EFTA-domstolen kommer til at monopolet er ulovlig, vil bransjen fremme solide erstatningskrav hvis vedtaket blir gjennomført som forutsatt. Bransjen har investert mer enn 1 milliard kr i nye automater som følge av nye typegodkjenningskrav. I tillegg kommer udekket tap ved leasing og gjeld, kostnader forbundet med avvikling av driften, samt tapte fremtidige inntekter.
Det er ikke utenkelig at formålene også kan komme til å kreve erstatning for tapte inntekter i 2005. Dette gjelder spesielt de formålene som først fikk tillatelser i slutten av 2001 eller i 2002, og som derfor ikke er berettiget til kompensasjon fra staten for tapte inntekter i 2005.
Staten sparer 933 mill. i kompensasjon til formålene i 2005
Stortingets flertall har lagt til grunn at formålets andel av omsetningen fra automatene skal opprettholdes på 2001-nivå. Siden de fleste oppstillingstillatelser løper ut pr 31.12.2004, er det lagt opp til at de organisasjonene som hadde inntekter fra gevinstautomater i 2001 kompenseres med til sammen 933 millioner kr i 2005 gjennom overføringer fra Norsk Tippings fond. Fra 2006 skal samfunnsnyttige og humanitære organisasjoner inngå i Tippenøkkelen, og motta en fast andel av overskuddet fra Norsk Tippings samlede spill.
Regjeringens garanti gir neppe inntekter på 2001-nivå
I Ot.prp.nr 44 (2002-2003) anslo Regjeringen at ca 2000 organisasjoner ville være berettiget til berettiget til kompensasjon for bortfall av automatinntekter i 2005. I Lotteritilsynets høringsbrev 10.10.03 anslo Lotteritilsynet at så mange som 3000 organisasjoner kan være berettiget til kompensasjon.
I forskriften om kompensasjon fremgår det at departementet vil foreta en prosentvis avkorting av organisasjonenes automatinntekter for 2001 dersom kravet overstiger bevilgningen på 933 mill.kr. Departementets feilberegning av antallet kompensasjonsberettigede, vil mao føre til at organisasjonene vil få mindre inntekter i 2005 enn det var lagt opp til da lovforslaget ble fremmet.
Organisasjoner godkjent etter 2001 blir ikke skadelidende
Organisasjoner som ble godkjent i 2001, men som først oppnådde tillatelse i 2002, er ikke berettiget til kompensasjon i 2005. Søk i Lotteriregisteret viser at 3 947 organisasjoner pr. i dag er godkjent for oppstilling av gevinstautomater.
En utsettelse av monopolet vil gi de organisasjoner som oppnådde gyldige oppstillingstillatelser sent på året i 2002 eller senere, samme muligheter til å få inntekter fra automatene som de som har mottatt inntekter fra dette markedet i årevis.
Organisasjoner som har inntekter fra bingo taper ikke
I 2003 hadde mange organisasjoner tillatelse til bingo med entreprenør. Foreninger som har tillatelse til bingo har som hovedregel også tillatelse til å delta i bingoens øvrige spill. Det er således summen av overskudd fra bingoens samlede spillekonsepter, som er interessant. Bingoene er i en særstilling da de kun har spill som inntektsgrunnlag, i motsetning til andre utplasseringssteder som kiosker, puber restauranter etc. som har andre hovedinntektskilder. Således er bingoene i avgjørende grad mer sårbare ved bortfallet av automater.
Bingoautomatene sto alene for 23 % av bingoenes samlede omsetning i 2002 mot 13,8% av den samlede omsetningen i 2001. Av Lotteritilsynets statistikk går det klart frem at inntekter fra hovedspillet, databingo og papirbaserte sidelotterier har hatt en nedgang i 2002. Omsetningen fra bingoautomatene har således vært avgjørende for å opprettholde omsetningen ved bingohallene, og derved overskuddet til foreningene. Bingoautomatene sto i 2002 alene for 33 % av formålenes samlede overskudd fra bingoene. Foreløpige tall for store bingoentreprenører, tyder på at bingoautomatene alene sto ca 55% av formålenes inntekter fra bingo i 2003.
Lag og foreninger ved bingo vil ikke få kompensasjon for tap av sitt overskudd fra bingoautomater. Utgiftene ved bingoen må i sin helhet belastes hovedspillet og foreningen må derfor regne med et enda lavere overskudd fra den øvrige bingodriften enn i dag.
Bingoene taper inntekter som entreprenør og lokalinnehaver. Det samlede overskuddet ved bingoene vil bli redusert med minimum 128 millioner kroner (tall fra 2002). I tillegg vil bingoene få tap på bingoautomater som ikke er avskrevet innen 01.01. 2005. Det er grunn til å tro at flere bingoer ikke vil være drivverdige uten inntektene fra bingo- og gevinstautomater. Komiteen uttrykker bekymring for at bortfallet av bingoautomater vil slå uheldig ut for bingoens inntekter, og uttrykker i den forbindelse:
"Flertallet mener de totale rammevilkårene for bingo må gi godt grunnlag for videre virksomhet".
Disse medlemmer mener det bør tas en helt ny vurdering på hvorvidt ikke bingoautomatene bør kunne beholdes som et eget spillekonsept på bingoene. Subsidiært bør tillatelsene forlenges til 31.12.2006.
Intensjonene bak lovforslaget blir ivaretatt
Det finnes gode alternativ for å ivareta de intensjoner som stortingsmeldingen om lotteri beskriver. Flere av høringsinstansene påpekte dette i høringsrunden, og det er fortsatt disse medlemmers mening at intensjonene bak lovforslaget fullt ut kan oppnås uten monopol for Norsk Tipping. Departementet bør i dialog med bransjen og med utgangspunkt i komiteens innstilling finne frem til tiltak som kan bidra til å imøtekomme de sosialpolitiske hensynene allerede fra 2005, dersom lovendringen utsettes frem til saken er behandlet i EFTA-domstolen.
Tidligere behandling av sak om monopolisering
Det vises til behandlingen av Dok.nr.8:69 (2003-2004) om forslag fra stortingsrepresentantene Karin S Woldseth og Ulf Erik Knudsen om midlertidig utsettelse av gjennomføringen av monopol på drift av gevinstautomater, for å sikre de frivillige organisasjoners inntekter inntil ESA har avsluttet saken. I den saken uttalte komiteens medlemmer fra Fremskrittspartiet:
"Disse medlemmer vil vise til at de frivillige lag og organisasjoner vil komme i et vakuum når det gjelder fordelingen av overskuddet for gevinstautomater i 2005. Norsk Tipping kan bli nødt til å utsette innfasingen av sin gevinstautomatdrift i påvente av ESAs videre behandling av saken. Samtidig går konsesjonene ut for en rekke automater ved utgangen av 2004. Dette betyr at staten ikke med overskuddet fra Norsk Tipping sine automater kan betale « det gode formål » noen kompensasjon, og heller ikke får « det gode formål » avkastning fra egne gevinstautomater. Dette vakuumet kan gi store negative konsekvenser for det frivillige Norge."
"Disse medlemmer vil peke på, som nevnt i forslaget, at en utsettelse av vedtaket om monopol på drift av gevinstautomater, også kan redusere et eventuelt erstatningsansvar overfor bransjen. Disse medlemmer stiller seg uforstående til at flertallet i denne saken kan stille seg så likegyldig til det faktum at et erstatningskrav på over 1 mrd. kroner kanskje skulle bli en realitet."
Det har senere blitt bebudet fra enkeltaktører i bransjen at erstatningskravet kan bli godt over 2 milliarder kroner. I tillegg kommer erstatningskrav fra en rekke andre entreprenører og kanskje også de frivillige lag og organisasjoner. En organisasjon som Redningsselskapet vil kunne gå glipp av om lag 260 millioner kroner årlig. Det skal bli spennende å se hvilken del av kulturbudsjettet som må kuttes for å dekke inn et slikt tap.
forslag
På denne bakgrunn fremmes følgende
forslag:
"Stortinget ber Regjeringen fremlegge sak om en midlertidig utsettelse av vedtaket om monopol på drift av gevinstautomater, inntil EFTA-domstolen har avsluttet saken, samt inntil saken mot den svenske stat er avsluttet, slik at inntektene sikres for de samfunnsnyttige og humanitære organisasjoner og lag."
Carl I Hagen Karin S. Woldseth Ulf Erik Knudsen
