
Onsdag 12. februar 1992
Solveig Sollie i "frimerkesaken":
VIL FORFØLGE SAKEN
-Jeg har ikke tenkt å slå meg til ro med dette skuffende negative svaret. Jeg kommer til å forfølge denne saken, var stortingsrepresentant Solveig Sollies siste ord til samferdselsminister Kjell Opseth i Stortingets spørretime onsdag. Statsråden slo i sitt svar fast at han aktet ikke å foreta seg noe i forbindelse med at Postverket avslo en søknad fra Det Norske Misjonsselskap om å markere deres 150-årsjubileum med et frimerke.
Til Vårt Land har administrasjonssjef Tor Østlund i Postverkets frimerketjeneste begrunnet avslaget med at man ønsker å være forsiktige med å gi ut frimerker for "spesielle interessegrupper". Misjonsselskapet fikk ikke annen begrunnelse enn at man ikke fant plass for en slik utgivelse.
-Det Norske Misjonsselskap er Den norske kirke - "statskirkens" - forlengede arm til mange utviklingsland, og er snarere en folkebevegelse enn en "spesiell interesse-gruppe", sa Solveig Sollie i Stortinget. Hun viste også til at da organisasjonen søkte om en frimerkeutgivelse for 25 år siden, ble de bedt om å komme tilbake til 150-årsjubileet.
-Det oppleves som urimelig og sårende når landets største og eldste misjons-organisasjon får avslag på en slik søknad, mens eksempelvis SAS fikk til sitt 10-årsjubileum, og Norsk Fjørfeavlslag, Norges Birøkterlag og Norske Mjølkeprodusenter har fått slike merker, sammen med Oslo Arbeidersamfunn, Frelsesarmeen, KFUM/KFUK og andre, sa Solveig Sollie, som ba statsråden revurdere sin holdning.
Det ville ikke statsråden.
-Det var mange søknader om jubileumsfrimerker til 1992-programmet. Av 30 velbegrunnede søknader kunne bare sju innvilges, svarte han.
De eneste jubileumsmerkene på årets frimerkeprogram er til 250-årsjubileene for Molde og Kristiansund. Av sju "særmerker" i 1992, er fem enten knyttet til løpende serier eller relatert til postverket selv.
