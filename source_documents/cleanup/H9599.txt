
30.8.2005
Sigrun Eng, Arbeiderpartiets stortingsgruppe
Posten - vindu mot verden
Posttjenester er en av grunnsteinene i norsk samfunnsliv. Næringslivet trenger effektive og forutsigbare posttjenester. Privat personer trenger posten for å sende brev, pakker og ordne med banktjenester. Arbeiderpartiet vil at det skal være et postnett i hele Norge som gir alle innbyggere grunnleggende posttjenester, og Arbeiderpartiet vil at enhetsportoen skal videreføres. Arbeiderpartiet mener at posttjeneste tilbudet skal være styrt av demokratisk valgte politikere på Stortinget, fordi dette er en bedre løsning for å oppfylle de samfunnspålagte tjenestene Posten Norge har.
Regjeringen har sammen med Fremskrittspartiet omdannet Posten Norge til et aksjeselskap samtidig som de samme partiene har sørget for å svekke mulighetene til politisk styring. Dette betyr at regjeringen og Frp er mer opptatt av at Posten Norge skal tjene penger i stedet for å løse sine oppgaver for fellesskapet på best mulig måte. Bunnlinjen er nå blitt styringsredskapet, og ikke hva som er de politiske målsetningene med et likeverdig posttilbud i hele landet. Arbeiderpartiet har vært mot omdanning til aksjeselskap.
Det er viktig å huske på at posttjenesten gjennom generasjoner har gjort det mulig for menneskene i Norge å holde kontakt. Både i krig og kjærlighet. Prinsippet bak Arbeiderpartiets postpolitikk er at hele landet skal ha et likeverdig tilbud med enhetsporto. Det skal koste det samme å sende et brev enten det er mellom Kirkesnes og Lista eller mellom bydelene i Oslo. Det sier seg selv at kostnaden for å sende disse to brevene er forskjellige. Derfor har det vært slik at lønnsomme deler av landet betaler for å gi "ulønnsomme deler" av landet samme tjenesten. Dette mener jeg er et viktig prinsipp.
EUs liberalisering av posttjenestene har også fått følger for Norge. Blant annet fører dette til at enerettene til de nasjonale postselskapene har blitt redusert og skal etter nåværende tempoplan i EU avvikles fra 2009. Hva er da forskjellen mellom Norge og EU bortsett fra 2 år? Jo, det er at EU sier følgende: Stopp nå opp. Er liberaliseringen av posttjenestene det beste for folk og er vi (EU) sikre på at tjeneste tilbudet etter en full liberalisering vil gi et godt posttilbud etter 2009? Dette har ikke EU noe klart svar på enda, og de vil bruke to år på å gjennomgå og evaluere de endringene som har skjedd og de endringene som er planlagt skal skje. Dette er jo lurt. Vi har alle behov for å stoppe opp en gang i blant og tenke oss om. Det gjør EU om posttjenestene. Men ikke Bondevik-regjeringen. Nei, de er så skråsikre på at marked, liberalisme og kommers er så bra og vil ordne alt, at de sammen med Frp ikke kunne se noen grunn til å stoppe opp og tenke seg litt om. Tenke gjennom tanken om hvordan vi her i Norge skal sørge for at hele landet får en likeverdigposttjeneste med enhetsporto.
Mener du at et postnett med likeverdige posttjenester som også gir grunnleggende banktjenester i hele landet er viktig?
Den borgelige regjeringen med støtte fra Fremskrittspartiet er ingen garantist for en god posttjeneste for hele landet. Høyre har allerede sagt at Posten Norge AS skal på børs. Dette betyr privatisering. Dette vil få, om noen, være tjent med. Det som er helt sikkert er at distrikts-Norge vil være den store taperen både når det gjelder tjenestetilbud og arbeidsplass.
Den eneste garantien for at Postkontor, Post i butikk og landpostbud skal gi disse tjenestene fremover er en ny regjering etter valget!
