
Dato: 2. september 2005
Stortingsrepresentant Per Sandberg
- Et fristed for kriminelle
- Dersom det viser seg at den iranske flykapreren igjen har gjort seg skyldig i et straffbart forhold, er dette bare nok et eksempel på at Norge har blitt et fristed for kriminelle, sier FrPs Per Sandberg.
Det var NRK Dagsrevyen som tidligere i kveld kunne melde at en iraner som i 1993 kapret et fly, og som etter sonet dom fikk opphold i Norge, igjen er i politiets søkelys. Denne gangen er han arrestert i forbindelse med en stor narkotika-aksjon i Oslo. Ifølge NRK tror politiet at han er sentral i en amfetaminliga.
- Med forbehold om at det som nå er kommet frem stemmer og at mannen senere blir dømt for dette forholdet, kan dette igjen vise seg å være et eksempel på Norges naive holdning overfor terrorister, krigsforbrytere, flykaprere og andre banditter, og at landet vårt et blitt et fristed for kriminelle. Senest for tre dager siden meldte Nye Kripos at de har rundt 70 saker på mulige krigsforbrytere som oppholder seg i Norge, sier FrPs innvandringspolitiske talsmann Per Sandberg.
- Jeg må si jeg er forbauset over at vi stadig får nyheter om at terrorister og krigsforbrytere får gå fritt omkring i norske gater. Se bare på Mulla Krekar, som for lengst burde vært sendt ut av landet. Dette kan dessverre vise seg å være nok et eksempel på konsekvensene av den ville politikken det politiske flertallet fører på dette området, sier Sandberg.
Han registrer også med stor undring av Arbeiderpartiet nå foreslår å utvise iraneren. - Det er grunn til å minne om at Arbeiderpartiet i sin tid tilhørte flertallet som gav denne personen opphold. At de nå, en uke før stortingsvalget, kommer med et slikt utspill, er lite troverdig, avslutter Sandberg.
Sammen med sin bror kapret iraneren i 1993 et fly og tvang det til Gardermoen. De var da bevæpnet med håndgranater og en hjemmelaget bombe. Etter at straffen var sonet fikk begge oppholdstillatelse i Norge på humanitært grunnlag.
