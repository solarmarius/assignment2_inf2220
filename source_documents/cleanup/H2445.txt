
Fredag 8. juli 1994
Familiepolitisk talskvinne Solveig Sollie (KrF):
STØRRE VALGFRIHET MED OMSORGSVIKARIAT
- Omsorgsvikariatet slår to fluer i et smekk. Barnefamiliene får større valg-frihet, og arbeidsledige får viktig arbeidspraksis, sier familiepolitisk tals-kvinne, Solveig Sollie i Kristelig Folkeparti.
Sammen med Venstres Lars Sponheim har KrFs Solveig Sollie forslått for Stortinget å utvide ordningen "Vikarplass for arbeidsledige". I dag kan arbeidstakere ta permisjon for å utdanne seg videre, mens arbeidsgiveren får lønnstilskudd til å ansette en arbeidsledig i permisjonstiden. Dette ble tidligere kalt et utdanningsvikariat.
Sollie og Sponheim vil utvide ordningen til å omfatte småbarnsforeldre som ønsker permisjon for å være sammen med egne barn. De har valgt å kalle det et omsorgsvikariat, og vil også gi småbarnsfamiliene delvis lønnskompensasjon om de benytter seg av ordningen. I forslaget går man også inn for at arbeidsgiver bør gis et lønnstilskudd som i den nåværende ordningen med "Vikarplass for ledige".
-En utvidelse av "Vikarplass for arbeidsledige" vil gi yrkesaktive småbarnsforeldre reell valgfrihet, og flere arbeidsledige enn nå får reell mulighet til å prøve seg i arbeidslivet, sier Solveig Sollie. Hun mener en utvidelse av "Vikarplass for arbeidsledige" er god familiepolitikk og god sysselsettingspolitikk på en og sammen gang.
Sollie viser til Danmark hvor en lignende ordning har gjort stor suksess. Den danske ordningen gir både de som ønsker mer utdannelse og de som ønsker en periode hjemme sammen med egne barn, mulighet til å ta permisjon.
-I Danmark har hittil i år over 60.000 benyttet seg av ordningen, og tre av fire har tatt ut omsorgspermisjon. I Norge er det bare rundt 4.000 nordmenn som til enhver tid er ute i utdanningspermisjon. Det viser at vi kan hente ut et stort potensiale ved å utvide den norske ordningen, sier Solveig Sollie.
Hun håper at Stortinget til høsten blir med på å lette situasjonen for både barnefamilier og arbeidsledige.
