
26.5.2004
DNA
Vedtak og uttalelser fra Arbeiderpartiets 4. ordinære samepolitiske konferanse i Tromsø, 22. og 23. mai 2004:
Per-Ivar Henriksen, Tana valgkrets (gjenvalg)
32 år, sosionom. Bor i Tana, Finnmark.
Tove-Lill Labahå, Varanger valgkrets (gjenvalg)
48 år, prosjektkoordinator Samet., Bor i Sør-Varanger, Finnmark.
Tom Kappfjell, Sørsameområdet (gjenvalg)
50 år, samisk bokbussbibliotekar. Bor i Hattfjelldal, Nordland.
Berit Kristina Hætta, Kautokeino valgkrets (ny)
31 år, senior-rådgiver, tilsynsveterinær/Mattilsynet. Finnmark.
Karin A. Karlsen, Nord-Troms valgkrets (ny)
47 år, student. Bor i Kåfjord, Troms.
Inger M. Mathiesen, Midtre Nordland valgkrets (ny)
27 år, likningsfunksjonær. Bor i Bodø, Nordland.
Åge Nils Haugen, Sør-Norge valgkrets (ny)
56 år, journalist NRK. Bor i Bærum, Akershus.
Per-Ivar Henriksen ble valgt som leder.
Svein Bjørn Aasnes, DnA - sekretær.
Tiltredende med fulle rettigheter:
Lederen i Sametingsgruppen
Samepolitisk talsperson i kommunalfraksjonen, Stortingsgruppen
Alle valgene var enstemmige.
Samepolitisk råd ble enstemmig valgt på sentralstyremøtet i Arbeiderpartiet mandag 24. mai.
Følgende uttalelser ble enstemmig vedtatt:
Kommuneøkonomien er svekket de siste årene - må forbedres
Statistikken for årsregnskapene 2003 for kommunesektoren vil komme til å vise at kommune-Norge sliter, og sliter mer enn tidligere. Mange tjenester må reduseres, ofte går det utover skole og barnehager i distriktene som er bygget opp etter krigen.
I mange kommuner er ofte småskolene til debatt om nedleggelse for å bedre den kommunale økonomien, dvs at forbedringen skal skje ved at distriktene må tape offentlig tjenestetilbud som da sentraliseres og styrker kommunesentraenes funksjoner. Ofte er distriktsskolene samlingssted i samiske bygdesamfunn, og ved at disse nedlegges så svekkes også fremtidig grunnlag for bosetting, og fremtidig grunnlag for å opprettholde samisk språk og kultur der denne enda er levende.
Kriteriene i den generelle rammetilskuddsordningen er de siste årene endret slik at kommuner får mer igjen om de sentraliserer og at folk flytter fra distriktene til sentrale steder i kommunen. Innbyggertilskuddsordningen gjøres om slik at folk i bygdene blir mindre verdt inntekstmessig for kommunen. Samtidig som innbyggerne i distriktene "koster mere" grunnet at kommunale tjenester (eks. lege- og pleietjenesten) må sendes ut på lange kjøreturer, og i statistikken så får en kanskje bare 1 eller 2 klienter i statistikken. På samme tid ville en få adskillig flere om alle innbyggere var sentralisert til et og samme sted.
Samepolitisk konferanse ønsker ikke økte innstramminger for kommuner i distriktene. Nå går det utover befolkningen, og særlig distriktsbosettingen kan stå for fall når flere og flere kommuner får underskudd og blir satt under statlig styring. Med dette vil også siste rest av samisk språk og kultur bli skadelidende.
To-språklighetsmidler - må økes
Det vises til at to-språklighetsmidler til de samiske kommuner i forvaltningsområdet i en årrekke har vært for lave i forhold til behovet, men samtidig må en si det er gledelig at rammene er øket noe det siste året, men ikke tilstrekkelig.
Språkbevisstheten har også vokst utenfor forvaltningsområdet de senere år. Satsing på to-språlighet må også styrkes her.
I den forbindelse må ikke rammen til de kommuner som nå er med bli redusert, tvert om rammen må forbedres selv om nye kommuner kommer med.
Ved utvidelse av forvaltningsområdet må den økonomiske ramme økes.
Nei til reduksjon av tjenesteomfanget i helseforetakene
Samepolitisk konferanse krever at det nå blir tilført nok ressurser til helseforetakene slik at de kan opprettholde gode helsetilbud til befolkningen.
Den siste tiden har en registrert at stadig flere pasienter får kortere tid til å komme seg etter innleggelse ved sykehus. Pasienter sluses fort ut av sykehusene hovedsakelig av hensyn til sykehusets økonomi.
Samepolitisk konferanse mener videre at det er behov for en gjennomgang av tjenesteomfanget, dette for å klargjøre og sikre lokalsykehusenes rolle i helseforetakene.
I tillegg er det nødvendig å sikre regionalpolitisk forankring, slik at lokale og regionale myndigheter får anledning til å foreslå kandidater til styrene på alle nivå i helseforetakene.
Veterinærdekningen i kommunene er blitt svært dårlig etter at Mattilsynet ble etablert
Fra og med 1. januar 2004 ble Næringsmiddeltilsynet, Dyrehelsetilsynet, Landbrukstilsynet og deler av Fiskeridirektoratet slått sammen til det nye Mattilsynet.
I den forbindelse opphørte distriktsveterinær II-ordning, som i tillegg til offentlig arbeid utførte klinisk praksis.
Arbeiderpartiets samepolitisk konferanse mener at veterinærsituasjonen er meget prekær i en del kommuner, og dette fører til uholdbare tilstander som særlig går utover primærnæringene jordbruk og reindrift.
For reineiere blir situasjonen dobbelt så vanskelig. Mens bønder har en ordning over jordbruksavtalen som innebærer at staten dekker veterinærreiseutgifter utover 40 km har reineiere ikke denne ordningen. De må med andre ord betale hele reisen selv.
Både jordbruks- og reindriftsnæringen er avhengige av at det finnes en stabil veterinær­tjeneste i distriktene.
Oppfølging av kravet til god dyrehelse og oppfølging av dyrevernforskriftene fordrer at det forefinnes veterinærer som kan ta seg av slike oppgaver. Landbruksdepartementet har hovedansvaret for at det finnes tilfredsstillende veterinærdekning i hele landet.
Ved etableringen av Mattilsynet kom det i tillegg nye gebyrer som skal dekke Mattilsynets kostnader ved tilsyn som fører til ytterligere kostnader for en presset primærnæring. Vi ber derfor om at Sametinget og avtalepartene ser på disse to sakene.
Ved avtaleforhandlingene må det tas sikte på å sikre at alle dyreeiere får en tilfredsstillende veterinærtjeneste til en overkommelig kostnad mener konferansen.
Vindkraft
I følge Norges Vassdrags og Energiverk er det i Nord-Norge og Trøndelag tildelt 8 vindkraftkonsesjoner. Søknader under behandling er i samme område 5. Meldinger under behandling i Nord-Norge og Trøndelag er 12 saker.
Det finnes pr data ingen helhetlig plan for utbygging av vindkraft. Kraftselskapene som står bak søknadene spiller på at det er kommunene selv som velger om vindparker skal bygges.
Vindmølleparkene legger beslag på areal, er støykilder og virker estetisk forurensende. I tillegg til selve installasjonene på parken, kommer utbygging av ledningsnett og dette legger også beslag på areal i form av tilførselsveier og rydninger. Vi registrerer at det også er goder ved bygging for eksempel. ny infrastruktur, sikre strømtilførsel, og nye arbeidsplasser. I tillegg vil kommune kunne få mer etterlengtede inntekter i form av eiendomsskatt.
Arbeiderpartiets samepolitiske konferanse er spesielt opptatt av arealanvendelse med hensyn til reindriftes og jordbrukets behov for beite arealer, samt begrensninger i befolkningens rekreasjonsmuligheter. Viktige næringsinteresser, som for eksempel reiselivsnæringa er også kritiske til en storstilt utbygging.
Vindkraft er miljøvennlig kraftproduksjon og det er derfor riktig at en slik utbygging foretas. Utbyggingen må være balansert og grundig planlagt hvor berørte parter tas med på råd.
Arbeiderpartiets samepolitisk konferanse ser at ønske om vindkraft kommer i konflikt mellom utbyggingsinteresser. Storsamfunnets ønsker om fornybare energikilder, kommunenes ønsker om flere inntekter, og alle disse interessene vil stå mot vern, herunder reindrifts som i størst mulig utstrekning er benytter og avhengig av frie områder til sin næringsutøvelse.
Uavhengig av frafall av vindkraftressursen, må kommuner settes økonomisk i stand til ikke å bli nødt til å prioritere økonomi fremfor vern
Arbeiderpartiets samepolitisk konferanse krever at det skal utarbeides helhetlige planer for vindkraftproduksjon i det enkelte fylke hvor alle forhold blir samlet belyst. Her kan nevnes at reindrift som næring favner over hele fylket og på tvers av kommuner. Ut fra det er det svært uheldig med enkeltsaker og derfor må det lages en felles konsekvensut­redning for hele området hvor det drives reindrift.
