
4/12-01
Åslaug Haga, stortingsrepresentant SP
Tverrpolitisk forslag om å stoppe nedleggingen av NRKs distriktskontor
Senterpartiet foreslår sammen med Ap og SV at nedlegging av NRKs distriktskontorer stilles i bero inntil Stortinget har fått mulighet til å drøfte situasjonen rundt NRKs fremtid. Forslaget legges frem for Stortinget i morgen, onsdag. FrP skal behandle forslaget på sitt gruppemøte i morgen, og med deres støtte vil forslaget få flertall.
- NRKs distriktskontor er viktig for å fylle rollen som kulturbærer og allmennkringkaster. Jeg ser med bekymring på nedskjæringene og strukturendringene som nå skjer i NRK. Det er viktig at Stortinget får anledning til å drøfte situasjonen. Frem til regjeringen legger frem en slik sak bør det ikke gjennomføres vesentlige strukturendringer, for eksempel nedlegging og sammenslåing av distriktskontor, sier Åslaug Haga.
Det er behov for en grundig gjennomgang av hva NRK skal være i framtida, og hvordan vi kan sikre finansieringen av vår viktige allmennkringkaster. Senterpartiet er innstilt på å gjøre noe med NRKs rammebetingelser. Senterpartiet har som en del av dette foreslått at NRK blir fritatt for inngående moms. NRK vil da spare 150 - 170 millioner i året.
