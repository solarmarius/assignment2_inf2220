
31. januar 2006
Høyres Stortingsgruppe
Svein Flåtten, Stortingsrepresentant for Høyre i Finanskomiteen
Stoltenberg gambler med norsk næringsliv og arbeidsplasser!
-Jeg synes det er underlig at Stoltenberg tør endre en kurs som har gitt norsk næringsliv tidenes resultater, sier stortingsrepresentant Svein Flåtten (H). Stoltenberg II-regjeringen sier de ønsker "en klar ny kurs for en offensiv næringspolitikk". Jeg frykter det blir "ny kurs" som gir en svekking av næringslivet og private arbeidsplasser, økte skatter og gamle løsninger.
Hvorfor endre en politikk som viser at den virker, undrer Flåtten.
I dag ser vi en sterk økonomisk vekst i Norge, historisk kraftig optimisme i næringslivet og en historisk høy - og stigende - sysselsetting. Familiene har trygghet for hus, hjem og jobb. SSB melder om vekst i industrisysselsettingen for første gang siden 1998 og kraftig stigende skatteinntekter i Fastlands-Norge i 2005. Det er ingen grunn til å forandre en politikk som har gitt tidenes resultater! Regjeringens varslede kursendring kan bli et kvantesprang i feil retning for norsk næringsliv og Stoltenberg påtar seg et stort ansvar ved å velge bort virkemidler som har vist seg å gi resultater, sier Svein Flåtten
For å sette fokus på de gode resultater Bondevik II-regjeringens politikk gav - og fortsatt gir - og viktigheten av at grunnlagt for verdiskaping og private arbeidsplasser også i fremtiden styrkes, har jeg utfordret finansminister Halvorsen til i dag i Stortinget å grundig klargjøre hva som faktisk ligger i den vage varslede "nye kursen" fra Regjeringen. Det å aktivt velge en ny retning er ingen fordel om det fører til et stup - spesielt når lederskapet er fanget i valgkampretorikkens tåke. I dag skal finansministeren overbevise om at det er Soria Moria, og ikke et stup, som gjemmer seg i tåken, avslutter Svein Flåtten.
- - - -
Interpellasjon fra representanten Svein Flåtten til finansministeren 31. januar 2006:
"Næringslivets rammebetingelser og konkurransedyktighet er avgjørende for den langsiktige finansieringen av velferdssamfunnnet. Derfor la Bondevik II-regjeringen sterk vekt på generelle økonomiske virkemidler, særlig på en ansvarlig budsjettpolitikk som kunne gi en lavere rente. Den lave renten har virkningsfullt stimulert økonomien og har også bidratt til en mer konkurransedyktig kronekurs. Kombinert med skattelettelser, særlig til næringslivet, har denne politiske kurs gitt sterk økonomisk vekst, historisk høy sysselsetting og en ledighet som nå er på full fart nedover. I sin redegjørelse for Stortinget 10. november 2005 varsler finansministeren "en klar ny kurs for en offensiv næringspolitikk".
Hvilke konkrete endringer innebærer denne "nye kurs" i forhold til Bondevik II-regjeringens politikk, og hva er de faglige vurderinger og dokumentasjon av de aktuelle endringenes virkninger for næringslivets verdiskaping?"
