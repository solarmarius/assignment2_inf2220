
Onsdag 29. januar 1997
FRELSESARMEEN FORESLÅTT TIL NOBELS FREDSPRIS
Stortingsrepresentantene May-Helen Molvær Grimstad og Dag Jostein Fjærvoll har i et brev til Den Norske Nobelkomité foreslått at Nobels Fredspris for 1997 blir tildelt Frelsesarmeen. I begrunnelsen for forslaget skriver de at "Frelsesarmeen tar på alvor at for å skape fred mellom mennesker, enkeltvis, klassevis og gruppevis, må man gjøre noe med det som skaper ufred mellom dem. Historien har vist at sosial nød, sosial urett og sosial undertrykking gang på gang har vært den direkte årsak til konflikter mennesker i mellom, og til kriger. Gjennom sitt sosiale hjelpearbeid bidrar Frelsesarmeen til å minste faren for slike konflikter".
De to KrF-representantene skriver i sitt brev til Nobelkomiteen at da Frelsesarmeen i Oslo så sent som i januar 1997 holdt nattåpent slik at hovedstadens bostedsløse skulle slippe å gå ute i vinterkulda, viste man noe av den samme visjonære holdningen som da bevegelsen ble grunnlagt i London i 1865. "Det en nesten som en historisk ironi at selve oppstartingen av Frelsesarmeens alkoholistomsorg i Norge skjedde i en tilsvarende situasjon og på en tilsvarende måte vinteren 1893," heter det i brevet.
Forslagsstillerne viser også til at i kjølvannet av kommunismens fall i Øst-Europa, har Frelsesarmeen vendt tilbake i land etter land der den ble drevet ut etter de kommunistiske maktovertakelsene i mellomkrigstiden og den første etterkrigstiden. Foreløpig har dette skjedd i Russland, Tsjekkia, Slovakia, Ungarn og i Latvia. I tillegg har Armeen begynt virksomhet i flere av de tidligere Sovjet-republikkene, som Estland, Georgia, Moldovia, Hvite-Russland og Ukraina. Også i andre deler av verden har Frelsesarmeen startet virksomhet i nye land. I de senere år gjelder dette Liberia, El Salvador, Papua New Guinea, Guam og Mikronesia.
"Både de øst-europeiske landene og mange av de "nye" Frelsesarmé-landene preges av sosiale konflikter og sosial uro. I denne situasjonen er det behov for en tjeneste av den typen Frelsesarmeen representerer, der man ikke bare preker om en bedre tilværelse i det neste liv, men også gjør noe med situasjonen i dette liv. Ut fra dette, er det vår oppriktige overbevisning at den internasjonale Frelsesarmeen vil være en verdig vinner av Nobels Fredspris for 1997," skriver May-Helen Molvær Grimstad og Dag Jostein Fjærvoll i brevet til Nobelkomiteen.
