
Torsdag 29. september 1994
KrF-leder Kjell Magne Bondevik i Stortingets EU-debatt:
UNION ER IKKE SOLIDARITET
Jeg finner meg ikke i at vi som har kjempet imot nedskjæringer på bevilgningene til utviklingslandene og innstramninger av flyktningepolitikken blir beskyldt for manglende solidaritet av dem som har ført an i dette. Jeg tar skarp avstand fra antydninger om at nei-siden ikke forstår verdien av internasjonal solidaritet. Det er ja-partiene på Stortinget, Arbeiderpartiet, Høyre og Fremskittspartiet som i de senere årene har ført an i en mer restriktiv politikk overfor verdens fattige og lidende. Det sa Kristelig Folkepartis leder Kjell Magne Bondevik i Stortingets EU-debatt torsdag. Bondevik holdt Kristelig Folkepartis hovedinnlegg i debatten.
Kjell Magne Bondevik avviste at oppløsningen av øst-blokken gjør det nødvending med et norsk EU-medlemskap. Han viste til at de tidligere østblokklandene ikke blir med i EU selv om Norge skulle bli det, men de er med i andre all-europeiske fora der også Norge spiller en viktig rolle.
-Jeg er ikke så naiv at jeg tror KSSE, Europarådet, NACC og Partnerskap for fred alene kan være alternativ til EU, men jeg mener at summen av et aktivt norsk engasjement i disse organisasjonene til sammen utgjør et godt alternativ for Norges utenrikspolitiske linje og som svar på de utfordringer kommunismens og jernteppets fall representerer, sa Kjell Magne Bondevik.
KrF-lederen viste også til at Norge har opparbeidet seg troverdighet i utviklingslandene, og spiller en aktiv brobyggerrollen i internasjonale organer for å fremme disses interesser.
-EUs politiske unionen innebærer at det skal føres en felles utenrikspolitikk, og at EU etterhvert skal tale med én stemme i internasjonale organisasjoner. Hvis Norge må innordne seg dette, vil det bety en svekkelse av vår utenrikspolitiske handlefrihet i forhold til de store utfordringene som faatigdommen i u-landene og de globale miljøproblemene representerer. Det vil innskrenke vår mulighet til å videreføre en selvstendig solidaritetslinje, slo Kjell Magne Bondevik fast under Stortingets EU-debatt torsdag, og karakteriserte det som "overspill" og "skremsler uten grunnlag i virkeligheten" når man fra Høyre og Arbeiderpartiets side sår tvil om Norges sikkerhetspolitiske forankring ved et nei til EU-medlemskap.
