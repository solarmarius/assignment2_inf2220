
Torsdag 24. februar 1994
Komitéleder Jon Lilletun (KrF) om Norsk Kirke i utlandet:
SOLID OPPVURDERING AV VIKTIG KIRKELIG OG SOSIAL INNSATS
-Innstillingen fra Kirke- og undervisningskomiteen til stortingsmeldingen om kirkelig betjening av nordmenn i utlandet betyr en solid oppvurdering av den viktige kirke-lige og sosiale innsatsen som sjømannsmisjonen har gjort. Innstillingen viser også at det er bred tverrpolitisk forståelse og respekt for dette arbeidet. Det sier stortings-representant Jon Lilletun (KrF), som er leder i Stortingets Kirke- og undervisnings-komité. Komiteen avga sin innstilling onsdag kveld.
-Jeg er glad for at komitéflertallet er enig om at den offentlige innsatsen overfor Norsk Kirke i Utlandet bør trappes opp. Det har skjedd store forandringer når det gjelder hvem som er brukere av "kjerka", fra sjøfolk over mot studenter, au pair-jenter, forretningsfolk og ikke minst trailersjåfører. Fordi det er blitt færre sjøfolk, er det færre i Norge som føler ansvaret for den kirkelige betjeningen av nordmenn i utlandet. Sjøfolkene hadde mødre, koner, søstre og tanter som drev kvinneforeninger til inntekt for sjømanns-misjonen. Det har ikke studentene og trailersjåførene, sier Jon Lilletun, som mener at dette er noe av grunnen til at Sjømannsmisjonen har opplevd svikt i gaveinntektene i de senere år.
Partiene Høyre, Senterpartiet og Kristelig Folkeparti går i sine komitémerknader inn for at de tre kjernestillingene ved utestasjonene, prest, assistent og husmor skal dekkes av det offentlige. Arbeiderpartiets fraksjon er enig i at denne delen også bør trappes op, men vil komme tilbake til det senere.
-Jeg hadde selvsagt håpet på flertall for dette prinsippet også, men er glad for at det er flertallsenighet om at man må komme tilbake til nivået på denne innsatsen, sier Jon Lilletun.
Komiteen ber også departementet vurdere om ikke sjømannsmisjonens utestasjoner kan være et tjenlig nettverk for det velferdstilbudet som blir gitt norsk sjøfolk, etter at Velferdstjenesten for handelsflåten nå er avviklet. Komiteen har registrert at det er etablert et godt samarbeid mellom sjømannsmisjonen og Sjøfartsdirektoratets Kultur- og fritidskontor, og mener at en samordning av disse tilbudene både økonomisk og praktisk vil være en god løsning.
-Sjøfartsdirektoratet får ti millioner til sine fem utenlandsrepresentasjoner og fem stillinger i Norge, mens Sjømannsmisjonen i 1992 fikk 10,4 millioner. Det er opplagt at det er en del å hente her, sier Jon Lilletun.
Komitéleder Lilletun er glad for den brede respekt og tillit som komitéarbeidet har avdekket at Sjømannsmisjonen nyter, og sier han vil berømme saksordfører Jørgen Holte for hans innsats i forbindelse med komitéinnstillingen.
