
Stortinget, 27. juli 1999
fra Fremskrittspartiets familiepolitiske utvalg
FORELDRE MÅ TA ANSVAR FOR SINE UNGE TAGGERE!
FrP's familiepolitiske utvalg viser til gårsdagens oppslag i Aftenpostens aftenutgave der nestformannen i Søndre Nordtrand FrP, Sigvart Bilstad, oppfordrer til offentliggjøring av navn og bilde av mindreårige taggere.
Tagging er et alvorlig problem som koster samfunnet store beløp hvert år og som vi ikke kan finne oss i at verken ungdom eller andre får drive med. Å offentliggjøre navn og bilde av de unge lovbryterne kan muligens være en vei å gå for å stoppe taggingen, men jeg er redd for at dette kan føre til at de får heltestatus i egne miljøer sier lederen i FrP's familiepolitiske utvalg, Inger-Marie Ytterhorn. Hun mener at foreldrene til de unge taggerne fraskriver seg ansvaret for deres oppførsel og overlater til samfunnet å ordne opp. Vi må snu den utviklingen som har ført til at foreldre ikke lenger ansvarliggjøres for sine barns handlinger. Foreldre må sørge for å gi sine barn en oppdragelse som gjør dem til rettskafne individer som respekterer andres eiendom - både offentlig og privat. Klarer de ikke det må det få konsekvenser. Dessverre har barnehage og skole blitt overlatt for mye av oppdragervirksomheten og foreldres muligheter til innflytelse er blitt redusert. Dette er en meget uheldig utvikling sier Ytterhorn.
Jeg tror at vi kan få bukt med taggervirksomheten dersom foreldrene må betale for å rydde opp etter griseriet deres barn påfører omgivelsene. Da vil de i neste omgang passe bedre på og sørge for at deres ungdommer ikke deltar i denne typen aktiviteter. Foreldres ansvar og autoritet må gjeninnføres. Det er den eneste måten å skape respekt for andre og for felles interesser avslutter lederen i FrP's familiepolitiske utvalg.
