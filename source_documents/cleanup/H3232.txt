
04.10.00
Fra stortingsrepresentant Elsa Skarbøvik
Statsbudsjettet gir mindre mangfold i skolen
Arbeiderpartiregjeringen strammer igjen inn på bevilgninger til private skoler, sier medlem av Stortingets Kirke, undervisnings- og forskningskomité, Elsa Skarbøvik. Hun er sterkt kritisk til at regjeringen vil kutte i bevilgningene til private høyskoler og fjerne stipendordningen til 19-åringer som går på folkehøyskole.
- Dette budsjettet vil føre til mindre mangfold i utdanningssektoren, uttaler Skarbøvik.
- Stipendordningen for 19-åringer som ønsker å ta et år ved en folkehøyskole etter videregående skole, har bidratt til at flere unge har hatt råd til å gå på folkehøyskole. Det er betenkelig at regjeringen fratar unge denne muligheten. Dessuten rammes folkehøyskolene av at lærerne i folkehøyskolen bare får delvis kompensasjon for lønnsoppgjøret, noe som i realiteten er et kutt på 20. mill, sier Stortingsrepresentant Elsa Skarbøvik.
- Regjeringen ønsker dessuten å fjerne tilskuddet til private skole- og kirkebygg. Jeg er også overrasket over at Regjeringen ønsker å kutte i tilskuddet til opplæring av språklige minoriteter i videregående opplæring med 10 mill. Dette rimer ikke med det Regjeringen tidligere har signalisert om integrering og styrking av minoriteters rettigheter, uttaler Skarbøvik.
- Regjeringen ønsker å prioritere forskningsbudsjettet med en økning på fem prosent, men foreslår dessuten å nedlegge 2200 studieplasser. Budsjettreduksjonen dette medfører for universitetene og høyskolene vil helt klart ramme grunnforskningen og svekke studentenes undervisningstilbud i en tid der Mjøs-utvalget legger opp til et omfattende reformarbeid innen undervisningen, sier Skarbøvik. Hun lover å se nærmere på konsekvensene av dette forslaget.
