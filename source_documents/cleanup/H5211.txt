
11. oktober 2001
Fra stortingsrepresentant John I. Alvheim (FrP)
MYE GODT I REGJERINGEN STOLTENBERGS HELSE- OG SOSIALBUDSJETT FOR 2002!
Regjeringen Stoltenberg har i dag lagt frem sitt forslag til Statsbudsjett for 2002. På en rekke områder legges det frem forslag som er i tråd med tidligere forslag fra Fremskrittspartiets stortingsgruppe. Stortingsrepresentant John I. Alvheim ser positivt på en rekke av Regjeringens forslag.
- Jeg er spesielt glad for at Regjeringen Stoltenberg nå legger opp til en ytterligere utbygging av sykehjemsplasser og omsorgsboliger. De foreslår en økning utover det planlagte på 4000 enheter. FrP har foreslått en ytterligere økning med 5000 plasser. Regjeringen kommer oss langt på vei i møte nå, sier stortingsrepresentant John I. Alvheim.
- I proposisjonen er det også lagt inn et forslag om å fjerne det såkalte kryp-taket for stykkprisfinansieringen i sykehus. Hittil har dette kryp-taket ført til at sykehusene taper penger på å foreta operasjoner utover et visst antall. Dette taket har FrP tidligere foreslått å fjerne. Nå kan dette bli en realitet, sier Alvheim.
I tillegg legger Regjeringen inn en økning av utgiftene til sykehusene på 1,5 milliarder. De innfører legemidlet Singulair - som er en astmamedisin - på blå resept og innfører lavere egenandeler for personer med høye helseutgifter. Også egenandelene i opptreningsinstitusjonene reduseres. - Alt dette er meget positive tiltak, sier Alvheim.
- Selvfølgelig er det forslag vi ikke liker også, men stort sett er dette bedre enn ventet, avslutter Alvheim.
