
Tirsdag 7. desember
Uttalelse fra sentralstyret i Kristelig Folkeparti:
Arbeidsinnvandringsreglene bør endres
Regjeringen bør endre Utlendingsloven for å gjøre det lettere for innvandrere å få arbeidstillatelse i Norge. Dagens lovverk er urettferdig fordi det forfordeler personer fra verdens rikeste land, uttaler sentralstyret i Kristelig Folkeparti.
Norge nyter godt av en stadig mer åpen verden, der varer og tjenester uten særlige hindringer får vandre over landegrenser. I en slik situasjon er det naturlig at mennesker også i større grad ønsker å flytte på seg. Innen den industrialiserte verden er slik flytting relativt uproblematisk. Imidlertid er store deler av verdens befolkning ekskludert fra denne muligheten. De fattigste landene opplever stengte grenser, både for sine varer og tjenester. KrF ønsker en mer rettferdig ordning der personer fra alle land utenfor EØS-området gis like muligheter.
Sentralstyret ser positivt på det forslag som har kommet fra regjeringen angående oppmyking av reglene for såkalt spesialistinnvandring. Det er et forslag som vil åpne for at også faglært arbeidskraft på alle nivåer kan få arbeidstillatelse som spesialister.
Etter innføringen av den såkalte innvandringsstoppen, som først og fremst rammer vanlig arbeidsinnvandring fra land utenfor EØS og OECD-området, har eneste inngang til Norge vært gjennom politisk asyl eller opphold på humanitært grunnlag. Dette har skapt et sterkt press på asylinstituttet, slik at mennesker med behov for beskyttelse kommer i konkurranse med vanlig innvandring.
Sentralstyret i Kristelig Folkeparti ønsker derfor:
· Innføring av et eget arbeidssøkervisum
· Muligheter for å søke om oppholdstillatelse dersom man får skaffet seg arbeid
· Å gjøre det enklere å søke om arbeid i Norge direkte fra hjemlandet
Sentralstyret forutsetter at en ordning med arbeidsinnvandring ikke åpner for lønnsdumping eller utvanning av arbeidsmiljøregler. Ut over dette må denne typen innvandring være knyttet opp til at man må underholde seg selv, og ellers oppfylle vanlige visumkriterier. Det er viktig at man arbeider målrettet for å unngå at fortjenester blir kanalisert til bakmenn.
Økt arbeidsinnvandring er verken ment som et sosialt tiltak for å hjelpe folk i nød eller som en ny del av norsk sørpolitikk, men som en reform av dagens innvandringsregler, uttaler Kristelig Folkepartis sentralstyre.
