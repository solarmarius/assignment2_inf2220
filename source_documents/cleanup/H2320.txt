
Torsdag 25. februar 1993
Stortingsrepresentant Britt Harkestad (KrF):
GENTEKNOLOGILOVEN HAR ALVORLIGE SVAKHETER
Det hefter alvorlige svakheter ved det forslaget til ny genteknologilov som flertallet i kommunal- og miljøvernkomiteen i Stortinget går inn for. Kravene til godkjenning ved utsetting av genmodifiserte organismer er ikke restriktive nok, og behovet for innsyn, for etisk debatt om det enkelte prosjekt og for en analyse av konsekvensene for økologi, helse og samfunn er ikke godt nok ivaretatt. Det sa stortingsrepresentant Britt Harkestad (KrF, Hordaland) da Odelstinget torsdag behandlet innstillingen til genteknologilov.
Britt Harkestad avviste at praktiske hensyn skal være avgjørende for at man ikke sørger for en restriktiv godkjenningsordning på et så viktig og følsomt område. Det er helt nødvendig med åpenhet omkring og kontroll med slik virksomhet, understreket Britt Harkestad. Hun mente lovforslaget åpner for altfor mange unntaksmuligheter når det gjelder kravet til melding om og godkjennelse av prosjekter, og sa at dette tydet på en for lettvint behandlingsmåte.
Hun sa seg glad for at en samlet komité holder fast på at Norge må opprettholde en streng praksis i spørsmål som er knyttet til patentering, og håpet regjeringen så snart som mulig ga Stortinget en mulighet til å endre pantentloven, slik at det kan gis for-skrifter til den.
Britt Harkestad beklaget også at ikke Stortinget fikk anledning til å drøfte Etikk-utvalgets innstilling samtidig med genteknologiloven. Hun mente debatten om denne inn-stillingen også ville komme inn på områder som gjelder denne loven, og så ikke bort fra at det kan bli behov for endringer i loven i etterkant av en slik debatt.
-Dette viser hvor uheldig det er at loven blir vedtatt før Stortinget har fått diskutert de etiske problemstillingene i bioteknologien på bakgrunn av Etikk-utvalgets innstilling, konkluderte Britt Harkestad.
