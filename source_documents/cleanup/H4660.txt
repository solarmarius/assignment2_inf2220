
29. oktober 1999
Thorbjørn Jagland
- Fornøyd med mer rettferdig fordeling
- Vi har nå oppnådd en avklaring som fører til at vi kan skrive en avtale med sentrumsregjeringen senere i natt. Det sa Arbeiderpartiets leder, Thorbjørn Jagland etter at det fredag kveld var møter mellom de parlamentariske lederne for sentrumspartiene og Arbeiderpartiets ledelse.
- Jeg er svært fornøyd med at vi går inn i det nye årtusenet med en mer rettferdig fordeling som mål, sa Jagland, og fremholdt at han håpet at dette bare var det første skrittet på den veien.
På spørsmål fra journalistene om Arbeiderpartiet nå var blitt et støtteparti for sentrumsregjeringen, svarte Jagland at man foreløpig var blitt enige om en budsjettavtale som styrker fellesforbruket.
- Jeg er ikke så opptatt av begrepet støtteparti. Det viktigste er å få gjennomført de politiske sakene, som en rettferdig fordeling, utdanningspolitikken, barnehagepolitikken og tiltak for industrien, understreket partilederen.
