
Fredag 9. juli 1993
På sitt første styremøte for kristendemokratene:
Bondevik talte Israels
og u-landenes sak
Kjell Magne Bondevik talte Israels og utviklingslandenes sak da han torsdag og fredag deltok som visepresident på sitt første møte i styret for den internasjonale kristendemokratiske union.
I den politiske debatten fredag viste Bondevik til at vi europeere står i fare for å bli så opptatt av situasjonen i Europa, for eksempel konflikten i det tidligere Jugoslavia og utviklingen i EF, at vi glemmer den fattige verdens problemer. Et av deres hoved-problemer er gjeldsbyrden. Bondevik sa at kristendemokratene må gå foran i arbeidet for en planlagt reduksjon av gjelden for utviklingslandene, spesielt for de aller fattigste land. Dette er en forutsetning for en positiv utvikling i u-landene, fordi flere utviklingsland må betale mer i renter og avdrag på sin gjeld enn hva de mottar i utviklingshjelp. Bondevik la også fram forslag til resolusjon fra møtet om dette tema.
I sitt innlegg viste også Bondevik til forhandlingsprosessen om fred i Midt-Østen.
- Sterke krefter vil prøve å presse Israel og svekke landets interesser gjennom disse forhandlingene. Derfor er det viktig at noen også taler Israels sak og understreker landets behov for sikre og anerkjente grenser. Det vil vi gjøre, sa Bondevik.
Bondevik møtte flere framtredende europeiske politikere under møtet, og benyttet anledningen til å gi disse skriftlig informasjon om hvalsaken sett fra norsk synsvinkel, som ett ledd i arbeidet for å øke forståelsen internasjonalt for det norske standpunkt om fangst av vågehval.
