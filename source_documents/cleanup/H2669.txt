
Onsdag 1. november 1995
Finanspolitisk talsmann Odd Holten (KrF):
SOLIDARITET ER Å FORDELE
-Kristelig Folkepartis forståelse av solidaritet er å fordele, slik at de som har rimelig gode levevilkår yter til dem som står tilbake i denne utviklingen. Jeg har møtt mange som sier de ikke kjenner igjen Arbeiderpartiet, et parti som tidligere hade stolte tradisjoner når det gjelder viljen til å fordele. Det sa Kristelig Folkepartis finanspolitiske talsmann Odd Holten under finansdebatten i Stortinget onsdag kveld.
Odd Holten viste til at grupper som de eldre, småbarns-familiene og studentene har fått en gradvis forverret økonomisk situasjon de senere årene, og etterlyste regjerings-partiets vilje til å gjøre noe for disse gruppene.
-Solidaritet må være mer enn å gi ekstraskatt på dyre biler. Hvorfor kan ikke Arbeiderpartiet bruke mer penger til eldreomsorg og helsestell for å få flere ut av helse- og omsorgskøene? Hvorfor vil man ikke gi mer til prisjustering av barnetrygd og ekstra kontantstøtte? Hvorfor vil man ikke gi mer til studentenes økonomi gjennom økt stipendandel? spurte Odd Holten da han svarte på en replikk fra Arbeiderpartiets Karl-Eirik Scjøtt-Pedersen (KrF-Press/NPE).
