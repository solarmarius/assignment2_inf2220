
fredag 18. desember 1998 10:51:21
Positivt med flere organisasjoner
- Venstre er glad for at mangfoldet blant arbeidslivets organisasjoner nå også skal avspeiles i utvalg som arbeider med inntektspolitiske spørsmål, sier Venstres parlamentariske leder Gunnar Kvassheim.
Regjeringen har gitt arbeidstakerorganisasjonene YS og AF, og arbeidsgiverorganisasjonene KS og HSH plass i flere utvalg, herunder to nye sysselsettingskommisjoner.
Tidligere har LO og NHO i praksis hatt monopol på å representere arbeidstakere og arbeidsgivere i de tunge utvalgene, og Arbeiderparti-regjeringene har aldri villet endre dette.
Venstre har i flere år ment at slike utvalg burde bli mer representative. Derfor er det som nå skjer et viktig gjennombrudd, og en seier for demokratiet, sier Kvassheim. Han berømmer organisasjonene, inkludert LO og NHO, for vilje til konstruktivt samarbeid om inntektspolitikken.
