
26. november 1999
Thorbjørn Jagland
- Sitter på gjerdet når bedriftene flagger ut
Det er ikke ansvarlig politikk å sitte på gjerdet og se at næringslivet flagger ut, sa Thorbjørn Jagland i finansdebatten i Storinget 26 november 1999. Under kan du lese presseutdrag av innlegget.
- Norge har alltid tjent på å være en del av en åpen verdensøkonomi. Vi har fått tilgang til kapital og markeder som har vært nødvendig for å bygge arbeidsplasser og velferd. Det sa Arbeiderpartiets leder, Thorbjørn Jagland i finansdebatten i dag. Han viste til at Norge er helt avhengig av dette også i tiden som kommer.
- Men vi er også avhengig av sterke norske eiermiljøer . Derfor haster det med en statlig politikk for å sikre nasjonalt eierskap og å hjelpe norsk næringsliv til å satse ute. Arbeiderpartiet er glad for at sentrumspartiene har gått med på å utrede vårt forslag om å opprette et investeringsselskap bestående av privat og offentlig kapital som skal stå for slike strategiske investeringer. Men det haster med å få det etablert. På samme måte som det haster med å få på plass en norsk bankløsning.
Jeg er glad for at det nå er flertall for Arbeiderpartiets opplegg her. Nå må det vises handlekraft fra statens side for å få på plass en slik løsning, ellers vil andre aktører ta over.
Det er ikke ansvarlig politikk av staten å sitte på gjerdet med all sin kapital og se på at næringslivet flagger ut. Hvis det ikke kommer noen initiativ fra regjeringen her, må vi konstatere at den skiller seg ut fra de fleste regjeringer i Europa som nå tar grep for å sikre den nasjonale økonomien i en global virkelighet, sa Jagland blant annet.
