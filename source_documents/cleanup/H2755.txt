
Fredag 15. desember 1995
Finanspolitisk talsmann Odd Holten, KrF:
ARBEIDERPARTIET OG HØYRE
SVEKKER KOMMUNENES ØKONOMI
-Det er beklagelig at Arbeiderpartiet og Høyre har funnet hverandre i en felles innsats for å svekke kommunenes økonomi. Kristelig Folkeparti ønsket å styrke kommunene med 500 millioner ekstra til omsorgsboliger, sykehjem og generell omsorg, mens Arbeiderpartiet og Høyre gikk den motsatte veien, og trakk tilbake rammer fra kommuene. Det sier Kristelig Folkepartis finanspolitiske talsmann Odd Holten i forbindelse med at finanskomiteen i Stortinget har avgitt sin innstilling til salderingen av statsbudsjettet for neste år.
-Det er store oppgaver som står og trykker på overfor kommune-Norge, og en inn-stramming av kommunenes økonomi er et helt feil signal å gi. Det skaper stor frustrasjon blant kommunepolitikerne, i de kommunale administasjonene og blant folk, understreker Holten.
Odd Holten synes også det er beklagelig at Arbeiderpartiet og Høyre har gått sammen om å ta midler fra bistandsbudsjettet for å finansiere Norges Bosnia-aksjon.
-Det er ingen uenighet om at Norge skal gjøre en innsats i Bosnia, men å bruke av de fra før nokså beskjedne bistandsmidlene til dette, bør gi noen hver en flau smak i munnen, sier han. Han viser til oljefondet er styrket med ytterligere 310 millioner i forhold til regjeringens forslag, og at all anstendighet burde tilsi at det var fra dette fondet man tok midlene til Bosnia-aksjonen.
-Salderingsinnstillingen har dokumentert at det er godt grunnlag for et samarbeid av sentrumspartiene. I et samarbeid til høyre for sentrum har vi også fått på plass igjen de omdisponeringene på 230 millioner som skjedde i fagkomiteene, men som regjeringen forsøkte å luke ut i salderingsproposisjonen. Det gjelder blant annet midler til de private skolene og til Den norske kirke. Som Østfold-representant må jeg også kunne koste på meg å være glad for at veibevilgningene til E18 blant annet gjennom Indre Østfold kom på plass igjen, og at det ble flertall for å øke ressursene til tollvesenet med 10 millioner til tollaksjoner, sier Odd Holten til slutt (KrF-Press/NPE).
