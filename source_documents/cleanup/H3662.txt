
14.06.01
Karin Andersen, parlamentarisk nestleder:
Sosialistisk Venstrepartis Pressetjeneste
Statlig sykehusrøveri rammer videregående skoler!
Når staten tar over sykehusene, tar de ikke bare bygninger og eiendommer til underpris, de forlanger også at fylkeskommunen må betale deler av den statlige sjukehusdrifta i flere år framover.
 Dette er et røveri som Arbeiderpartiet og Fremskrittspartiet står bak, og det er vanlige folk som kommer til å få svi når fylkeskommunen får ennå mindre penger å rutte med, sier SVs parlamentariske nestleder Karin Andersen
Hvorfor i all verden vil Ap og FRP gjøre staten ennå rikere på bekostning av skoletilbudet til ungdom?, spør hun.
Stortinget behandlet i dag kommuneøkonomien for neste år, og oppgjøret for den statlige overtagelsen av sykehusene var en del av debatten.
 SV mener at hvert enkelt fylke må få mulighet til å forhandle med staten slik at de kan få et anstendig oppgjør. At Arbeiderpartiet bare fnyser av dette er totalt uforståelig når vi vet at den smellen mange fylker får vil ramme tilbudet til innbyggerne hardt.
Mange fylkeskommuner har allerede en anstrengt økonomi, og det er ikke forsvarlig politikk av sentrale myndigheter å skvise den enda hardere. Det vil gå ut over videregående skoler, kultur og kollektivtrafikk.
 SV er spesielt bekymre for hvordan dette vil påvirke skoletilbudet. Med lite penger blir det en fattigslig skole som ikke greier å henge med i samfunnsutviklingen. Det er ikke statens pengebinge som trenger påfyll - det er videregående skoler som trenger et løft.
