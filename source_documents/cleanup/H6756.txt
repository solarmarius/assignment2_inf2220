
06.02.03
May Britt Vihovde, (V)
Riktig av Skauge å fjerne delingsmodellen
Venstres finanspolitiske talskvinne May Britt Vihovde er glad for at Skauge-utvalget foreslår å fjerne den småbedriftsfiendlige delingsmodellen for aktive eiere, men skuffet over et forslag til skattereform som i for liten grad bidrar til forenkling for småbedriftene og til grønnere skatter
­ Forslaget om å fjerne delingsmodellen for aktive aksjonærer og å trappe ned formueskatten er gode forslag for Venstre og for gründere og småbedriftseiere over hele landet. Det viktigste er at vi nå får fjernet delingsmodellen for alle selskapsformer, den såkalte aksjonærmodellen til Skauge-utvalget virker ved første øyekast noe komplisert. Jeg tviler på at dette bidrar til forenkling, sier Vihovde.
Venstre mener det er positivt at Skauge-utvalget foreslår 6,2 milliarder kroner i skattelettelser for lavtlønnsgrupper og at marginalskattesatsen går ned. ­ Det er riktig å heve bunnfradraget, men også her foreslår Skauge-utvalget kompliserte løsninger. Venstre ønsker et flatere og enklere skattesystem. Skattesystemet må utformes på en måte som gjør at folk flest forstår det, fortsetter Vihovde
­ Venstre savner et større fokus på grønne skatter og miljøavgifter i Skauge-utvalgets forslag, men er fornøyd med at utvalget sier miljøavgifter bør være et virkemiddel som skal kunne brukes aktivt. Vi skulle gjerne sett mer konkrete forslag fra utvalget på dette området, avslutter Vihovde.
