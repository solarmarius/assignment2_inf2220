
Stortinget, 27. februar 2006
Venstres stortingsgruppe v/ leder av Stortingets energi- og miljøkomite Gunnar Kvassheim (V)
Regjeringen svikter miljøvennlig og fornybar energiproduksjon
Venstre mener regjeringen er handlingslammet av indre uenighet når de nå skusler bort en historisk mulighet til å få fart på miljøvennlig energiproduksjon
- I Soria-Moria erklæringen lovet den rød-grønne regjeringen økt satsing på fornybar energi, men regjeringen har ikke maktet å komme til enighet med Sverige om opprettelsen av et felles marked for grønne el-sertifikater. En slik ordning ville bidratt til økt produksjon av miljøriktig og fornybar energi og til flere arbeidsplasser i distriktet, sier leder av Stortingets energi - og miljøkomite Gunnar Kvassheim (V).
- Grunnen til at det ikke har blitt enighet med svenskene er åpenbart intern uenighet i regjeringen og at regjeringen har lagt seg på et alt for lavt ambisjonsnivå. Her har det skortet på politisk evne og vilje til å satse på miljøvennlig og fornybar energi. Det er fremdeles langt mellom ord og handling i regjeringens miljøpolitikk, sier Venstres Kvassheim.
Regjeringen begrunner sin avgjørelse med at ordningen medfører for høye kostnader for forbrukere og næringsliv. Kvassheim mener regjeringens argumentasjon ikke holder mål:
- Regningen for forbrukere og næringsliv kan fort bli høyere når regjeringen ikke benytter muligheten til å stimulere til økt energiproduksjon. Derfor er det både energipolitisk og miljøpolitisk meningsløst å vrake el- sertifikater dersom man ønsker å satse på økt fornybar energiproduksjon, sier Venstres Kvassheim
