
Dato: 24/1-00
Fra Peter N. Myhre, formann FØNU
- Bygg ut veiene!
- Det norske veinettet er det dårligste i Vest-Europa, sannsynligvis det dårligste i hele verdensdelen. For å bedre fremkommeligheten, sikkerheten og miljøet må Stortinget sette i gang et utbyggingsprogram for et overordnet hovedveinett i Norge.
Dette sa Peter N. Myhre, formann i Fremskrittspartiets Økonomiske og Næringspolitiske Utvalg (FØNU) mandag, da Fremskrittspartiets sentralstyre ved nestformann Siv Jensen fikk overlevert FØNUs samferdselspolitiske handlingsprogram.
- Stortingsflertallet har inntil nå vært mest opptatt av å skattlegge veitrafikk og å subsidiere et jernbanesystem som stammer fra det 19. århundre. Likevel står veitrafikken nå for ca. 80 prosent både når det gjelder transport av passasjerer og gods her i landet. Selv om vi bruker flerfoldige titalls milliarder på modernisering av jernbanene i Norge vil dette knapt nok merkes på veitrafikken, sa Myhre.
- I de fleste andre land har man avsluttet debatten om bilbruk kontra kollektivtrafikk, og satser på begge deler som supplementer til hverandre. Bil og buss/tog dekker forskjellige behov. Fremtidens transportstruktur vil være preget av miljøvennlig biltrafikk. Derfor bør vi i Norge komme i gang med hovedveiutbyggingen, selv om vi allerede ligger 50 år etter våre viktigste konkurrentland, sa Myhre.
