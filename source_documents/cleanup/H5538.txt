
Stortinget, 6. februar 2002
Ine Marie Eriksen
Utenlandsstudentene må få velge selv
Rolf Reikvam (SV), leder i Stortingets utdanningskomitè tar i dag til orde for å tvangsdirigere utenlandsstudenter bort fra bestemte studiesteder, fordi det er tendenser til at mange norske ungdommer studerer ved samme universiteter.
- Jeg synes det er helt utrolig at lederen i Stortingets utdanningskomite ser store problemer ved at norske studenter finner noen studiesteder i utlandet mer populære enn andre. For Høyre er det viktig å arbeide for best mulige ordninger for norsk ungdom som vil studere i utlandet. Det er også et mål for oss at det skal være mulig å studere ved et bredt spekter av studiesteder i utlandet, sier Ine Marie Eriksen.
Rolf Reikvam fremstiller nærmest som et skrekkeksempel at det studerer 200 norske ungdommer ved ett universitet i Australia, og han sier at dette aldri var meningen. Høyre vil aldri sette i verk byråkratiske tiltak for å begrense antall norske studenter til bestemte studiesteder i utlandet, og vi vil holde oss unna ideer om å tvangsdirigere studenter til bestemte studiesteder.
- Jeg håper Rolf Reikvam og SV slår ideene om tvangsdirigering av utenlandsstudenter fra seg snarest mulig og holder fast ved prinsippet om studentenes frie valg, avslutter Ine Marie Eriksen.
