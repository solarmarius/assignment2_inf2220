
2.2.2004
Nestleiar Senterpartiet og medlem av Distriktskommisjonen
Liv Signe Navarsete
Distriktspolitikken verkar - men må forsterkast!
Effektutvalet har slått det fast: den norske distriktspolitikken verkar, men stortingsfleirtalet har svekka verkemidla. Stortingsfleirtalet har dei siste ti åra har valt ei politisk linje der distrikta har tapt i kampen om statlege arbeidsplassar, kroner og fokus i den politiske debatten. Senterpartiet sine forslag på Stortinget har hatt ei innretning på linje med mange av forslaga frå Effektutvalet, men har vorte overkøyrd av eit fleirtal som lite har vektlagt distrikta si verdiskapande rolle.
Distriktskommisjonen skal i følgje sitt mandat leggje Effektutvalet sine konklusjonar til grunn for sitt arbeid. Det bør gje eit godt grunnlag for ein offensiv distrikts- og regionalpolitikk.
Samstundes vert det frå sentrale politikarar og media prøvd å skape eit inntrykk av at distriktspolitikk er symbolpolitikk. "For mykje av distriktspolitikken er ein diskusjon om symbol. Halvparten av den politiske diskusjonen er imagebygging", hevda kommunal- og regionalminister Erna Solberg då Distriktskommisjonen vart nedsett våren 2003. Ein påstand som vert ettertrykkeleg tilbakevist i forskarrapporten.
At distriktspolitikken har hatt effekt er den eine av fleire svært interessante konklusjonar frå NOU 2004:4 Effekter og effektivitet. Forskargruppa sitt mandat har vore å finne kva effekt statens innsats har hatt for distriktspolitikken og regional utvikling. I tillegg til å evaluere dei ulike satsingsområda har ein dokumentert at staten si eiga verksemd har svært stor betydning for utviklinga i distrikta. Og her er det Oslo som vert subsidiert. Nær halvparten av alle statlege arbeidsplassar ligg i Oslo, og aukar stadig på bekostning av arbeidsplassar elles i landet. Dette er ei utvikling som har hatt lita merksemd i den offentlege debatten, i motsetnad til fokus på "subsidiar til distrikta."
Innanfor dei distriktspolitiske verkemidla, den såkalla "smale" distriktspolitikken, er tilrådinga at større ressursar må brukast til investeringsstøtte og tilskot til bedriftsutvikling. Dette er verkemidlar som viser gode resultat, men som er halvert i løpet av 90-talet. Samanlikna med t.d. Sverige brukar Noreg langt mindre ressursar til å stimulere investering og nyskaping, sjølv om eit samla politisk miljø gir inntrykk av at det er eit prioritert område.
Ikkje minst trengs eit mykje større trykk på utviklingsmidlar innan primærnæringane, for å skape optimisme og lønsemd i næringar som har stor betydning for busetnad og aktivitet i heile landet.
Ikkje uventa er den statlege sektorpolitikken via mykje plass i meldinga. Fristilling av statlege verksemder fører til at ulike sektorar tek meir bedriftsøkonomiske enn samfunnsøkonomiske omsyn i sine vurderingar. Med basis i økonomisk teori og fokus på effektivisering vert fokus flytta frå politiske mål til marknadsstyring. Komparative og nasjonale erfaringar viser at sysselsetjing i distrikta vert nedskorne og at tenesteproduksjonen vert sentralisert innan regionane som følgje av denne fristillinga. Hovudmønsteret er m.a.o. at regionaliseringa av statleg sektorpolitikk kjem byar og regionsentra til gode medan distrikta taper. Siste døme på slik organisering er dei statlege helseføretaka, der forslaga om reduksjon av aktivitet på lokalsjukehus i distrikta alt er komne på bordet.
Eit anna døme er omtala av Posten si omlegging til AS: "Posten har etter omlegginga til AS fått tydeleggjort både dei forretningsmessige krava som vert stilt og krava om samstundes å ivareta samfunnspålagde oppgåver. Dei to målsetjingane kan vere vanskeleg å foreine." Utvalet gir ei klår og tydeleg melding som Stortinget bør merke seg under handsaming av Postmeldinga i desse dagar; "Tilsynet bør, etter utvalet si oppfatning, også innhente analyser på regionalt nivå når det skal sjekke om konsesjonsvilkåra er oppfylte". Slike analyser, m.a. om framsendingsstid, har så langt vore innhenta berre på nasjonalt nivå.
Effektutvalet er befriande tydeleg i si omtale av behova for å byggje ut elektronisk infrastruktur i heile landet. Det offentlege kan ta rolla som aktiv innkjøpar ved å finansiere utbyggingar der det ikkje er lønsamt, er tilrådinga. Eit forslag Senterpartiet har fremja på Stortinget dei siste seks åra utan gjennomslag. "Det er mykje som tyder på at IKT-infrastruktur kan bli avgjerande for utviklinga i distrikta" og "Effektane av å sikre breiband i distrikta er store både for næringsliv, sysselsetting og vekst. Det er også stadig viktigare for folks velferd etter kvart som innhaldet i slike tenester utviklast vidare." er sitat frå rapporten som talar for seg sjølv og som krev handling. . Mediaoppslaga dei siste dagane med jubelrop frå Svalbardsamfunnet etter at dei har opna fiberkabel til fastlandet visar den positive effekten som kjem av moderne infrastruktur også utanfor sentrale strøk.
Utvalet påpeikar ei rekkje regionale og distriktspolitiske konsekvensar av statleg politikk ovanfor kommunesektoren. Endringar i inntektssystemet med lågare vekting av kriteriar som spreidd busetnad og avstand samt auka skattefinansiering av kommunesektoren gir sentralt lokaliserte og skattesterke kommunar fordeler medan dei tapande kommunane i stor grad finst i distrikta. Rapporten slår fast at kommunesektoren er ein svært viktig faktor når det gjeld regional utvikling, og kanskje spesielt i det å oppfylle distriktspolitiske mål. Politikken ovanfor kommunane kan, med andre ord styrast i ønska retning når det gjeld regional utvikling og distriktspolitiske mål dersom stortingsfleirtalet vil.
Den positive konklusjonen om at distriktspolitikk nyttar og at dei politiske vala som er gjort må bære stort ansvar for ei aukande sentralisering er viktige. Det betyr at endra politisk kurs og eit fokus på verdiskapinga i distrikta sin verdi også for velstandsutviklinga i byane gir store mulegheiter for ei meir balansert utvikling mellom by og land. Utfordringa for Distriktskommisjonen vert å leggje til rette for eit slikt skifte i norsk politikk og skape politisk fleirtal for at heile Noreg skal takast i bruk. Dette må ikkje minst distriktspolitikarar frå parti der distriktspolitikken oftast står langt nede på den sentrale politiske dagsorden som Høgre, Venstre, FrP og Arbeiderpartiet no også ta tak i. Dersom dei treng inspirasjon til å starta arbeidet er Effektutvalet og mange Senterpartiforslag nyttig lesing.
