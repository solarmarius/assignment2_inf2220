
fredag 4. juni 1999 15:14:01
Gunnar Kvassheim,Venstre :
- Mer av pressestøtten til de minste avisene
- Etter Venstres mening bør de aller minste avisene få en større andel av pressestøtten.
For mange av disse vil 100.000 kroner i økt støtte være meget betydningsfullt. Slike bidrag kan gis til 100 småaviser før man kommer opp i 10 millioner kroner, som er støttenivået for enkelte halvstore aviser. Dette sa Venstres parlamentariske leder Gunnar Kvassheim i Stortingets debatt om mediepolitikken i dag.
Kvassheim så det som gledelig at mange av de aller minste avisene øker opplaget, og at det også startes nye aviser i lokalsamfunn som ikke har hatt slike før.
Han støttet kulturministeren i at pressestøtten bør være mest mulig stabil inntil utvalget som utreder saken har lagt fram sin innstilling. - Venstre ønsker å opprettholde pressestøtten, men mener det er behov for forandringer, sa Gunnar Kvassheim.
