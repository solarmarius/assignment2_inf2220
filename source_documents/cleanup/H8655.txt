
6.10.2004
Rød Valgallianse
Kommentarer til Statsbudsjettet
Fattigfolk og syke er taperne - Børsen er vinneren!
Økt merverdiavgift rammer hardest for dem som tjener så lite at de er nødt til å bruke hele inntekten sin til forbruk. Økningen er relativt sterkest for matvarer. Samtidig skal man spare 100 millioner på mindre fradrag for store sykdomsutgifter, ta inn 1,1 milliarder ved å øke særskatten på syke mennesker (kalt "egenandeler"), og spare nesten en halv milliard på å redusere fradraget for dem med lange arbeidsreiser. Samtidig legges det opp til å redusere formuesskatten med en halv milliard, samt redusere selskapenes skatt på aksjeutbytte og aksjegevinster med en halv milliard og rederiskatten med 100 millioner, pluss en rekke andre forslag som særlig de med høy inntekt og store eiendommer vil nyte godt av.
Dette budsjettforslaget fortsetter den politikken som har vært ført i en årrekke med å gi bedre kår for de rikeste og ramme arbeidsfolk generelt og fattige og syke spesielt. Resultatet er flere fattige og flere med virkelig store problemer, samtidig som Børsen setter nye rekorder og markedet for luksusbåter og luksushytter er bedre enn noensinne (jf meldingen i Dagens Næringsliv 3. september om at det foreligger hytteplaner for 100 milliarder kroner!).
Statsminister Bondeviks snakk om å bekjempe fattigdom framtrer som grenseløst hyklersk.
Kommunesektoren ned i hengemyra -Skolen og de pleietrengende skvises
Forslaget til statsbudsjett for 2005 betyr at kommunesektoren dyttes enda lengre ned i den økonomiske hengemyra, med kutt i skolebudsjettene, eldreomsorgen og kommunenes øvrige oppgaver som resultat.
Dette står i en grotesk kontrast til at satsing på luksushytter og luksusbåter i praksis er det som nå gis topp prioritet her i landet (jf. for eksempel meldingen i Dagens Næringsliv om at det foreligger hytteplaner for 100 milliarder, samtidig som vi vet at det i kommunene er beregnet et etterslep på bygningsvedlikehold på 40 milliarder. Stadige rekorder på Børsen sier også sitt om hvem som er vinnerne med den økonomiske politikken som budsjettforslaget uttrykker.
Ifølge Statistisk Sentralbyrås KOSTRA-data hadde kommuner og fylkeskommuner i 2003 et underskudd på ca 16 milliarder kroner. Det er høyst uklart om underskuddet i 2004 kommer til å bli mindre, selv om Regjeringen budsjetterer med ca 10 milliarder i underskudd i kommunesektoren.
Med dette utgangspunktet er det altfor lite når Regjeringen hevder at de legger opp til en realvekst på 2-2 ½ milliarder i kommunesektorens inntekter i 2005. Det er desto verre at dette er en ren bløff, bl.a. fordi 1,2 milliarder av dette gjelder økning i tilskuddet til barnehager for å kunne dekke Stortingtes vedtak om prisgaranti. Ogå de svære tapene på grunn av udekket merverdikompensasjon spiser opp realveksten.
Regjeringens opplegg innebærer en fortsettelse av den politikken som Erna Solberg offensivt har kjørt ut i lengre tid: Harde angrep på kommunesektoren og den avgjørende rollen den spiller i det som er igjen av den norske velferdsstaten.
Fortvilelsen vokser rundt omkring i kommuner og fylkeskommuner der arbeidet med budsjettene for 2005 nå pågår for fullt. Det er viktig at denne fortvilelsen rettes inn mot Stortinget og dets behandling av statsbudsjettet for 2005. Bare ved å mobilisere til et kraftig press mot Stortinget, er det mulig å sikre kommunesektoren noe som ligner akseptable budsjettrammer for 2005.
