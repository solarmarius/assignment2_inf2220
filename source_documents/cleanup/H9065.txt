
7/3-05
Venstre
Pressemeldinger
Uttalelser fra Venstres landstyre
Venstre holdt landsstyremøte 5-6 mars 2005. Tre uttalelser ble vedtatt:
- Det er flere farger enn rødt og blått i norsk politikk
- Venstre vil ha naturressursskatt også på vindkraft
- Norsk forsvars- og sikkerhetspolitikk må være en sterkere pådriver for fred, frihet og demokrati i en rettferdig internasjonal utvikling.
Uttalelsene følger i sin helhet under, og er også tilgjengelige på
www.venstre.no 
- vi minner om landsmøtet vårt 15-17 april i Molde. Påmelding og info: 
Det er flere farger enn rødt og blått i norsk politikk
Venstre viser sin grønne tyngde i dagens regjering og er et viktig parti for å gjøre Norge til en moderne miljønasjon. Venstres kollektivsatsing i storbyene har allerede gitt markante resultater. Venstre vil ytterligere øke kollektivsatsingen i neste års statsbudsjett.
Venstres standpunkt mot gammeldagse og forurensende gasskraftverk vinner fram i samarbeisdsregjeringen, som det gjorde det i Sentrumsregjeringen. Den sterkeste garantien for en moderne miljøpolitikk ligger hos Venstre i regjering. Vi vil også kjempe videre mot en ytterligere vassdragsutbygging og stå hardt på at havområdene utenfor Lofoten skal vernes mot oljevirksomhet. Økt sikkerhet og beredskap i transport av olje og atomavfall langs kysten er annen kampsak for Venstre.
Norge trenger flere av Venstres sosialliberale løsninger! Borgerlønnsvisjonen har tatt et langt skritt framover i dagens regjering, og Venstre vil kjempe for ytterligere framdrift. Èn dør-politikken er iferd med å få gjennomslag i det nye Arbeids- og sosialdepartementet. Neste løft, spesielt for de som tjener minst, er et høyere bunnfradrag.
Lærerne forvalter Norges viktigste ressurs. Landet trenger et storstilt kompetanseløft for lærerne. Vi trenger dyktige og motiverte lærere som har gode arbeidsvilkår. Venstre vil styrke skolen med en storstilt kompetanseheving for lærerne, verdsatt til 3 milliarder kroner.
Venstre vil ha naturressursskatt også på vindkraft
Venstre ser på vindkraftproduksjon og vind som en nasjonal ressurs med sterk lokal forankring. Vi ser viktigheten av å sikre kommunene stabile inntekter og verdiskaping av den lokale kraftproduksjonen, på linje med vedtatte ordninger for vannkraftkommunene.
Stortingets vedtak om å innføre el-sertifikatordningen har økt interessen for å ta ibruk vindkraft. Gjennom denne ordnningen skal utbygger være berettiget til et sertifikat som energidistributører er forpliktet til å kjøpe. Dette vil på den ene siden gi en sterk verdiøkning på vindkraft som ressurs, og på den andre siden et utbyggingspress på aktuelle vertskommuner for å stille naturområder til rådighet for kraftutbyggere.
På bakgrunn av dette vil Venstre kreve at naturressursskatt også gjøres gjeldende for vindkraft på lik linje med vannkraft. Videre støtter vi opp om det utredninsarbeidet som nå pågår for å utvikle regionale og samordnede planer for utbygging av vindkraft.
Norsk forsvars- og sikkerhetspolitikk må være en sterkere pådriver for fred, frihet og demokrati i en rettferdig internasjonal utvikling.
Norsk sikkerhet ivaretas best gjennom å bidra til fred, frihet og demokrati i en rettferdig internasjonal utvikling. Stabilitet er ikke lenger et tilstrekkelig mål i seg selv. Venstre vil være en sterkere pådriver for en demokratisk utvikling av verden.
Det er viktig at Norges samlede utenriks- og sikkerhetspolitikk er helhetlig i sin tilnærming til fred, frihet og demokratisk utvikling, og at man anvender hele spekteret av sikkerhetspolitiske virkemidler . Venstre ønsker å gå fra en reaktiv trusselbekjempelse, til en aktiv sikkerhetspolitikk.
Norges posisjon som energieksportør og forvalter av naturressurser i store havområder gjør det viktig for oss å ha en aktiv utenriks- og sikkerhetspolitikk. Venstres utenriks- og sikkerhetspolitikk bygger på tilstedeværelse og vilje til samarbeid. Det er viktig både å finne løsninger på felles problemer og hevde vår suverenitet for å ivareta Norges interesser.
Norsk deltakelse i militære operasjoner utenfor Norge og NATO må ha folkerettslig forankring, og mandat fra FN. Venstre vil styrke FN som arena for å avgjøre spørsmål om legalitet og legitimitet for anvendelse av militærmakt. Militær intervensjon uten FN-mandat kan kun støttes i de mest ekstreme tilfeller, der en kan forhindre etnisk rensing og folkemord.
