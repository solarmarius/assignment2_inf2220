
6. mai 2000
Uttalelse fra Kristelig Folkepartis sentralstyre:
Skolepolitikken:
Fortsatt store ideologiske skillelinjer
En rettferdig skolepolitikk må inkludere både en god offentlig skole og et tilbud om privatskoler. Hvis utdanningsministeren nå vil angripe privatskolene vil han møte sterk motstand, uttaler sentralstyret i Kristelig Folkeparti.
Arbeiderpartiet's nye utdanningsminister bekreftet i sin redegjørelse for Stortinget denne uken at Ap fortsatt ikke ser det mangfoldet og de valgmulighetene privatskolene representerer. Kristelig Folkeparti har hele tiden arbeidet for å få frem mangfoldet i skolen. Det mangfoldet Arbeiderpartiet snakker så pent om bør også gjøre at de har en åpen holdning til private skoler. Mangfold er ikke bare at elever med ulik bakgrunn går i samme skole. Det er også at en kan skape alternativ til det dominerende skolesystem.
Det mangfoldet vi i dag har gitt rom for, har stimulert til videreutvikling av den offentlige skole.
Giske har uttrykt bekymring over økning i antallet private skoler. Det har han ingen grunn til. Det er bare 1,55 % (1997/98) av alle skolebarn i Norge som går i privatskole. Fra 1990/91 har økningen vært på bare 0,29 % (2,9 promille!).
Arbeiderpartiet forsøker tydeligvis fremdeles å se bort fra foreldreretten. Dette er en lovfestet rettighet foreldre har til selv å velge skole for sine barn ut fra pedagogikk og livssyn. Det viser at de ideologiske skillelinjene mellom Ap og KrF fremdeles er meget store i skolepolitikken.
Foreldrenes rett til å velge oppdragelse for sine barn er nedfelt i internasjonale konvensjoner, og i Norge; i privatskoleloven. Hvis privatskoler gir tilsvarende opplæring som den offentlige skolen og er begrunnet i livssyn eller ønske om alternativ pedagogikk som ikke lar seg gjennomføre innenfor rammen av den offentlige skolen, må KUF godkjenne skolen etter en samlet vurdering.
Kristelig Folkeparti vil fortsatt arbeide for at privatskoleloven opprettholdes og følges, slik et flertall på Stortinget ønsker.
