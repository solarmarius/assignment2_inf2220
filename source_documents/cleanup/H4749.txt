
13. april 2000
Gunhild Øyangen
Ap vil ha handlingsplan for økonomisk trygghet
Arbeiderpartiet la torsdag 13. april 2000 fram sine merknader til Utjamningsmeldinga, som gir en beskrivelse av utviklingen i inntekter og levekår i det norske samfunnet fra 1986-1997. - Arbeiderpartiet vil be Regjeringen fremme forslag til en handlingsplan for økonomisk trygghet som inneholder konkrete tiltak, sier saksordfører Gunhild Øyangen.
Gunhild Øyangen mener at analysene i Utjamningsmeldinga gir et godt grunnlag for en gjennomgang av en rekke velferdsordninger, men peker på at det er behov for flere tiltak som forebygger dårlige levekår.
- Arbeiderpartiet vil derfor be Regjeringen fremme forslag til en handlingsplan for økonomisk trygghet som inneholder konkrete tiltak, sier Øyangen.
Øyangen peker spesielt på to viktige satsningsområder for å forebygge dårlige levekår: et inkluderende arbeidsliv og en sosial boligpolitikk.
- Selv om Utjamningsmeldinga viser at vi har hatt en positiv levestandardsutvikling i Norge hvor de fleste har fått det bedre, er det stadig noen som faller utenom velferdsutviklingen. Dette gjelder særlig grupper med svak tilknytning til arbeidslivet. Det viser seg blant annet at unge funksjonshemmede og mange flyktninger og asylsøkere har problemer med å komme seg inn på arbeidsmarkedet. Dessuten opplever vi at sykefravær og uføretrygding øker betraktelig. Arbeiderpartiet mener derfor det er behov for mottiltak for å forhindre utstøting fra et arbeidsliv som stiller store krav til effektivitet. Arbeid gir, i tillegg til lønn, sosial tilhørighet, og der hvor arbeidet er tilpasset den yteevnen den enkelte har, gir arbeidet også positiv effekt på helsen. Det må være et overordnet mål at flest mulig er i arbeid, og dette kan vi oppnå gjennom større fleksibilitet, sier Øyangen.
Øyangen understreker videre at det å bo godt og trygt til priser en har råd til, er god velferdspolitikk. Arbeiderpartiet mener det er i ferd med å bli et velferdsproblem når en stor andel av en generasjon har problemer med å skaffe seg bolig til en pris en kan betale, og mangelen på egnede boliger forsterker dessuten vanskelige levekår for utsatte grupper i storbyene.
- Vi må bygge langt flere boliger i de største byene, og kommunene har et stort ansvar for å skaffe til veie tilstrekkelig med tomter til dette. En sterk økning i bygging av boliger, og særlig lavinnskuddsboliger og utleieboliger, er den eneste varige løsningen på de utfordringene vi har i dag, sier Øyangen.
Øyangen peker også på et alvorlig velferdshull som ikke er omtalt i Utjamningsmeldinga. Det gjelder unge, alvorlig syke som er under utdanning eller ikke har fått innpass i arbeidslivet og opparbeidet seg rett til sykepenger.
- Denne gruppen faller mellom alle stoler. Arbeiderpartiet vil derfor be Regjeringen fremme forslag for Stortinget som sikrer unge alvorlig syke økonomisk trygghet, sier Gunhild Øyangen.
