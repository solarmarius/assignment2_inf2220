
Oslo, 14. juni 2002
Vidar Helgesen
Norge og Kina i dialog om menneskerettigheter
Statssekretær Vidar Helgesen i Utenriksdepartementet leder den norske delegasjonen til den sjette rundebordskonferansen om menneskerettigheter. Konferansen finner sted i Beijing 17.-18. juni. Representanter fra Legeforeningen, Den norske Helsingforskomité, Universitetet i Oslo, Justisdepartement, LO og NHO er med i den norske delegasjonen til Beijing.
- Dialog om menneskerettigheter har siden 1993 vært en viktig del av vårt stadig mer omfattende samarbeid med Kina, sier statssekretær Vidar Helgesen. I de senere årene har Norge og Kina organisert årlige rundebordskonferanser, kombinert med bilaterale politiske samtaler. I samtalene har Norge blant annet tatt opp situasjonen i Tibet og bruken av dødsstraff.
- Vi vil denne gang sette særlig fokus på forholdene i kinesiske fengsler og på hvordan kinesisk politi utøver sin myndighet. Kina står dessuten overfor store utfordringer når det gjelder rettigheter i arbeidslivet. Dette er temaer som skal drøftes under årets rundebord, uttaler Helgesen.
