
Fredag 27. oktober
Valgerd Svarstad Haugland:
-Avstanden mellom Ap og KrF har auka
-Arbeidarpartiet har i miljøpolitikken gått frå "føre-var-prinsippet" til "håpar-det-går-bra-prinsippet". Regjeringa har med sin miljøprofil auka avstanden mellom Ap og KrF. Vi vil ha ein heilt anna politikk enn den regjeringa står for. Det er ikkje berre tala i budsjettet vi er ueinige om, det er retninga. Det sa KrF leiar Valgerd Svarstad Haugland i sin tale på partiet sin regionkonferanse i Drammen i dag.
-KrF vil at Norge skal bli ein leiande nasjon innan energiøkonomisering og utvikling av fornybare energikjelder. Bondevik-regjeringa auka løyvingane til enøk og alternative fornybare energikjelder vesentleg. Ap-regjeringa viser med sitt framlegg til budsjett at dei, i motsetning til KrF, ikkje er villig til å prioritera ei reell satsing på alternative energikjelder og enøk, sa Svarstad Haugland.
I talen opplyst ho at KrF nå vil vurdera om ein viss del av inntektene frå el-avgifta bør gå til direkte satsing på energiøkonomisering og alternative fornybare energikjelder. 10% av inntektene frå el-avgifta utgjer meir enn det doble av enøk-løyvingane i dag.
-For å redusera CO2-utsleppa må det satsast på kollektive transportmiddel og avansert teknologi. Det betyr mellom anna betre bruk av energien. Det bør vurderast om teknisk forskrift for plan- og bygningslova bør endrast, slik at det blir innført pålegg om vannboren varme ved nybygg og rehabilitering av større bygg, sa partileiaren.
-Forvaltaransvaret forpliktar oss til handling. Med vårt utgangspunkt har vi eit særleg ansvar for å ta problema på alvor og sloss for ein framtidsretta i miljøpolitikk. Det skal vi gjera både i samband med statsbudsjettet, handsaminga av Nasjonal Transportplan og i vidare rundar om gasskraftverka, sa Valgerd Svarstad Haugland i sin tale til dei KrF tillitsvalde.
