
onsdag 9. august 2000 12:06:03
Umoderne av Jagland
- Thorbjørn Jaglands uttalelse på årets trebåtfestival i Risør om at trebåter er umoderne og ut, viser at Arbeiderpartiets leder ikke har mye forståelse for en viktig del av den norske kulturarven. Dersom dette er et forvarsel på den annonserte moderniseringspolitikken Ap-regjeringen skal iverksette, har vi lite å se fram til, sier Venstres nestleder Aud Folkestad.
I stedet for å uttale seg negativt om trebåter, burde Arbeiderpartiets leder vite å verdsette de som bringer en viktig del av den norske kulturarven videre og som skaper grobunn for flere unike småbedrifter langs kysten, sier Folkestad.
Det bør være et viktig politisk mål både å styrke fartøyvernet og kystkulturen. Bevisstgjøring og dyktiggjøring av båteiere er det viktigste middel for et bedre vern av gamle båter og utvikling av kystkulturen. - I forhold til disse utfordringene er det et helt feil signal Jagland sender ut, sier Venstres nestleder fra sitt sommersted i Arendal der hun nettopp har satt inn sin gamle færing med trekkfastolje.
Oslo, 9. august 2000, kl. 12:00
