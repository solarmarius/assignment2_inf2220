
fredag 11. mai 2001 13:26:08
Terje Johansen, Venstre:
- Byråkratisk surr fra Regjeringen
- For Venstre kommer kampen mot Aps millimeterbyråkrati til å stå sentralt i behandlingen av Revidert Nasjonalbudsjett (RNB). Det sier Venstres finanspolitiske talsmann Terje Johansen i sin første kommentar til RNB. Venstre vil ta opp kampen for å forhindre det meningsløse forslaget om å innføre investeringsavgift for 42.000 nye bedrifter fra 1/7, en ordning som skal avvikles igjen ni måneder senere.
Det vil være latterlig dårlig ressursbruk, og koste samfunnet mer enn ordningen gir av inntekter, sier Johansen. Venstre varsler også omkamp på flere områder i momsreformen, hvor Regjeringen kommer med forslag om byråkratiske og tungvinte avgrensinger som vil gjøre Norge vanskeligere.
- Regjeringen følger ikke opp budsjettavtalen med sentrum på områder som er særlig viktige for Venstre: Forsking, utdanning, miljø og nyskaping. Aps politikk er mer kortsiktig og framtidsfiendtlig enn noen gang. Dette er et svært dårlig utgangspunkt for å finne gode løsninger med Venstre og sentrum for øvrig, mener Venstres finanspolitiske talsmann.
