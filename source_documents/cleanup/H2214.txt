
Fredag 15. januar 1993
KrF-leder Kjell Magne Bondevik i Lørenskog KrF:
KrF SATSER PÅ AKERSHUS!
Akershus er ett av Kristelig Folkepartis satsningsfylker i 1993, og arbeidet i dette fylket vil ha høy prioritet. Det sa Kristelig Folkepartis leder Kjell Magne Bondevik under årsmøtet i Lørenskog KrF fredag kveld.
-Akershus-mandatet har vært blant de mandater KrF har tapt og vunnet litt om hverandre, og vi vil sette mye inn på at det blir et av de vi vinner denne gangen, sa Kjell Magne Bondevik.
-Hadde fylkestingsvalget i 1991 vært et stortingsvalg, ville Akerhus KrF ha fått et ordinært stortingsmandat. Det tilsier at det er muligheter for partiet i dette fylket, slo KrF-lederen fast.
-At det er partiets første nestleder som er toppkandidaten i fylket, håper jeg kan være en sterk inspirasjonsfaktor. Det vil bety mye både for partiet og for fylket å bli representert av Valgerd Svarstad Haugland. Akerhus er jo ellers i den misunnelsesverdige situasjon at det er en rekke dyktige KrF-politikere som er bosatt i dette fylket, sa Kjell Magne Bondevik under årsmøtet i Lørenskog KrF fredag kveld.
