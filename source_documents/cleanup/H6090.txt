
26.07.02
La folket bestemme, Petersen!
31. juli avgjør FNs Sikkerhetsråd Vest-Saharas fremtid. Kristelig Folkepartis Ungdom krever at Jan Petersen og Norge tar ansvar og sørger for at det gjennomføres en folkeavstemning om territoriet skal bli en selvstendig stat eller innlemmes i Marokko, uttaler KrFU-leder Per Steinar Osmundnes.
FN har siden Marokko okkuperte Vest- Sahara i 1975, flere ganger gitt støtte til at folket i landet selv må få bestemme over sin egen fremtid. FNs Sikkerhetsråd vedtok i 1991 resolusjon nr 690 som krever at det skal gjennomføres en folkeavstemning i landet. Det vil derfor være et skammelig svik mot det saharawiske folk, dersom de tidligere vedtakene blir forbigått og Vest-Sahara blir innlemmet som en del av Marokko. Her må Norge våge å vise vei, og si nei til USA og Frankrike sitt forslag. For Norge sin del må det være et mål å styrke og fatte vedtak som er i tråd med folkeretten.
Dersom Norge godtar å tvinge gjennom en plan uten at det saharawiske folket blir hørt, er dette et demokratisk brudd fra vår side som på sikt kan svekke demokratiets stilling i Afrika. Dette er spesielt ille når UNDP i sin siste årsrapport trekker frem at den demokratiske utviklingen i Afrika står i fare for å stanse opp.
Front Polisario, som er den saharawiske frigjøringsbevegelsen, har først og fremst jobbet politisk og holdt fast på en ikkevold-strategi. En støtte fra Sikkerhetsrådet til Vest-Sahara i denne saken vil være et signal til frigjøringsbevegelser over hele verden at det er de fredelige frihetskamper som fører frem til selvbestemmelse.
Vest-Sahara sin skjebne avgjøres på tirsdag, og KrFU krever at den norske delegasjonen i FNs Sikkerhetsråd fremdeles støtter kravet om en folkeavstemning i Vest-Sahara, uttaler Osmundnes.
