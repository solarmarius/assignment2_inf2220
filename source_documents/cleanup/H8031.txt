
Stortinget, 1.desember 2003
Senterpartiets stortingsrepresentant Eli Sollied Øveraas i familie-, kultur- og administrasjonskomiteen
Leserinnlegg
Kan ikke vedta lykkelige ekteskap
Takket være heftig debatt rundt forslaget om å lage et "skilsmisseregnskap" er det mange som har fått med seg at Stortinget i disse dager har behandlet ferdig en stortingsmelding om familiepolitikk (Stortingsmelding nr. 29 Om familien - forpliktende samliv og foreldreskap). Forslaget fra KrFs Dagrun Eriksen om et skilsmisseregnskap ble lagt fram helt på tampen av komitébehandlingen i forrige uke. Etter å ha møtt solid motbør i komiteen, også fra regjeringsmakker Høyre, forsvant forslaget like fort ut igjen.
Selv om jeg er imot forslaget representant Eriksen lanserte, så er jeg enig i at det er viktig å debattere visjoner, målsettinger og tiltak som fokuserer på "det gode samliv". Men jeg tror likevel debatten er tjent med at man konsentrerer seg om andre ting enn hva en skilsmisse koster.
Tradisjonelt har Senterpartiet stått nær KrF i familiepolitikken. Innstillingen fra familiekomiteen viser da også at Senterpartiet i hovedtrekk støtter meldinga. Flertallet er blant annet enige om å gi samboere med barn langt flere rettigheter og plikter enn i dag. Samtidig som vi understreker at familien som begrep omfatter mange typer samliv, er vi enige med KrF i at ekteskapet står i en særstilling, slik det også er formulert i Senterpartiets program.
Vi må likevel ta inn over oss at vi ikke kan vedta gode og lykkelige ekteskap. Storsamfunnets oppgave er å legge til rette for alle typer familieforhold, enten det er ekteskap, samboerskap, partnerskap eller andre måter å organisere livet på. Her, som i andre deler av familiepolitikken, må målet være å sikre barna gode og trygge oppvekstvilkår.
Av den grunn støtter Senterpartiet også Regjeringens forslag om å styrke familievernet. Familiemeldinga slår fast at kompetansen ved familievernkontorene skal styrkes, og at det skal gis tilbud om samlivskurs for alle nybakte foreldre.
På et par viktige punkter råder det imidlertid uenighet. Senterpartiet støtter for eksempel ikke KrFs og Regjeringens ønske om en opptrapping av dagens kontantstøttemodell. Senterpartiet går i stedet inn for en kontinuerlig evaluering av ordningen for å se om det finnes grunnlag for andre tiltak som på en mer hensiktsmessig måte kan bedre småbarnsforeldres situasjon. Valgfrihet er et sikkord i denne sammenheng. Senterpartiet mener at det beste politikerne kan gjøre med hensyn til valgfrihet for småbarnsforeldre, er å sikre at barnehageforliket blir gjennomført som forutsatt slik at alle som trenger det, får tilbud om barnehageplass til en rimelig penge.
På enkelte områder savner Senterpartiet mer engasjement fra KrF og de andre regjeringspartiene. Ett av disse områdene er adopsjonsstøtten. Tidligere har Senterpartiet og KrF stått skulder ved skulder for å øke støtten til par som adopterer barn fra utlandet. Senterpartiet mener det er viktig å legge til rette slik at ikke foreldrenes inntekt skal være avgjørende for muligheten til å adoptere barn. Verken i familiemeldinga eller i budsjettet for 2004 ser det imidlertid ut til at det lykkes Senterpartiet å sikre flertall for forslaget om en opptrappingsplan for å få adopsjonsstøtten opp på et nivå tilsvarende folketrygdens grunnbeløp (1 G).
