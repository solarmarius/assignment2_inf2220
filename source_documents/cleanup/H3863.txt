
18.2.99
Odd Roger Enoksen,
Pressemelding fra
ARBEIDERPARTIET SVEKKER DISTRIKTSSATSINGEN
Første nestleder i Senterpartiet og leder av næringskomiteen, Odd Roger Enoksen, er skuffet over Arbeiderpartiets håndtering av Regjeringens forslag om å desentralisere deler av landbruks­forvaltningen. Regjeringen foreslo å samordne Statens landbruksbank, Statens Kornforretning, Omsetningsrådet og Fraktkontoret for slakt i to institusjoner underlagt Land­bruks­departementet, en markedsenhet og en tilskuddsenhet. Sistnevnte ble foreslått lokalisert til et sted utenfor Oslo.
-Ja jeg må si at dette er svært skuffende, samtidig som Arbeiderpartiet her viser sitt sanne ansikt i distriktspolitikken gjennom å slå seg sammen med Høyre og dermed danner flertall for å avvise vårt forslag om å desentralisere deler av landbruksforvaltningen. I tillegg til dette benytter altså de samme to partiene anledningen til å innlemme Landbruksbanken i SND-systemet. Både landbruksnæringen og Distrikts-Norge får dermed et slag i ansiktet, sier Enoksen i en kommentar fra Stortinget.
Enoksen reagerer også på den bagatellisering av en utlokalisering av 65 arbeidsplasser som Arbeiderpartiet har gjort seg til talsmann for, og pekte i sitt innlegg under debatten på at den slags beskrivelse av Regjeringens distriktssatsing får stå for Arbeiderpartiets egen regning. Enoksen tilkjennega videre at Arbeiderpartiets oppfatning av dette som symbolpolitikk egentlig må kunne oppfattes dithen at Arbeiderpartiets forståelse av symbolpolitikk er av en slik karakter at Regjeringens fremtidige distriktssatsinger vil kunne bli avvist av Arbeiderpartiet med samme argumentasjon. Enoksen tok under debatten også et oppgjør med de to høyrepartiene.
-Det er jo klart at det er Arbeiderpartiets holdning som har avgjort utfallet i denne saken, men det fritar jo ikke Høyre og Fremskrittspartiet for det de har gjort. Særlig synes jeg det er viktig å peke på at Fremskrittspartiet nærmest har vært fraværende i forhold til den prosessen som har pågått i mange år med sentralisering av statlige arbeidsplasser fra distriktene til Oslo, mens de i denne saken lager et høyt støynivå der de avviser en flytting den andre veien.
Under debatten foreslo de tre sentrumspartiene en kompromissløsning der en sendte saken om samordning av den sentrale forvaltningen av de landbruks politiske virkemidlene tilbake til Regjeringen for videre utredning. Også dette ble avvist av Høyre og Arbeiderpartiet.
