
Stortinget, 21. mars 2002
Arne Lyngstad, skolepolitisk talsmann KrF
-Sett grenser for reklamepresset i skolen
-KrF er fornøyd med at et stort flertall på Stortinget vil sette grenser for reklamepresset både i grunnskolen og videregående skole. Det skal utarbeides gode retningslinjer som bidrar til å redusere dette presset. Jeg forutsetter at Regjeringen legger dette til grunn i sitt videre arbeid med Nyborg-utvalget om barns oppvekstmiljø og reklame, sier Arne Lyngstad, skolepolitisk talsmann for KrF.
Kirke- utdannings- og forskningskomiteen har i dag lagt fram innstilling til et forslag fra SV og Sp om reklameforbud i lærebøker.
-I dag er det ingen godkjenningsordning for lærebøker i skolen. Samtidig vet vi at oppvekstmiljøet for barn og unge preges av en økende kommersialisering. De fleste skoler mottar tilbud om reklamefinansierte gratisprodukter, herunder arbeidsbøker og lærebøker. Slik sponsing skjer fortsatt i begrenset omfang, men er økende. Det er derfor nødvendig at barn og unge læres opp til å være bevisste og kritiske i forhold til reklame og annen kommersiell påvirkning. Vi må fortsatt ha en restriktiv linje for reklame rettet mot barn. Det er spesielt viktig at ikke skolen blir en arena for markedsføring og kommersialisering, sier skolepolitisk talsmann for KrF, Arne Lyngstad.
