
27. mars 2001
Høyres Stortingsgruppe
Høyres finanspolitiske talmann Per-Kristian Foss :
Høyre ber finansministeren gi fritak for investeringsavgift
Fra 1. juli omfattes 42.000 nye bedrifter av momssystemet og må betale investeringsavgift. Men siden investeringsavgiften avskaffes 1. april 2002 skal de bare betale avgiften i ni måneder. I mellomtiden må bedriftene sette seg inn i det svært kompliserte regelverket knyttet til investeringsavgiften og legge om regnskapsrutinene. Beregninger utført av KPMG viser at dette påfører bedriftene ekstra administrasjonskostnader på hele 560 millioner kroner eller gjennomsnittlig 12.400 kroner per bedrift. Til sammenligning utgjør selve avgiften 225 millioner kroner eller 5.400 kroner per bedrift. Høyre mener dette er å påføre bedriftene helt unødvendige kostnader og ber finansministeren svare på om han vil gi de berørte bedriftene fritak for investeringsavgiften fram til avgiften avvikles.
Høyres finanspolitiske talsmann, Per-Kristian Foss, minner om at Høyre og Fremskrittspartiet før jul fremsatte forslag om å sende hele merverdiavgiftsreformen tilbake til Regjeringen. En av begrunnelsene var nettopp at det skulle gis god anledning til å utrede virkningen av merverdiavgiftsreformen. Arbeiderpartiets og sentrumspartienes hastverk med å innføre en momsreform uten å utrede konsekvensene og uten å vurdere behovet for overgangsordninger, skaper nå problemer for mange bedrifter.
Regjeringen har varslet at den vil arbeide for en enklere og mer brukervennlig offentlig sektor. Jeg spør derfor finansministeren om han vil bidra til dette ved å gi de berørte virksomhetene fritak for investeringsavgift fram til avgiften avvikles 1. april 2002. Dersom svaret er negativt vil Høyre ta opp saken i forbindelse med behandlingen av revidert nasjonalbudsjett i juni, sier Per-Kristian Foss i en kommentar.
