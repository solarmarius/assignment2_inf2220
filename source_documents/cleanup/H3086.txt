
Mandag 4. oktober 1999
Fra stortingsrepresentant Ivar Østberg
Telemedisin og Nord-Norge tilskudd
- Statsbudsjettet viser at Regjeringen prioriterer saker som er svært viktig for en aktiv distriktspolitikk. Telemedisin og en prisjustering av Nord-Norge tilskuddet gir bedre muligheter for å legge til rette for levedyktige lokalsamfunn. Dette uttaler stortingsrepresentant Ivar Østberg, etter fremleggelsen av statsbudsjettet for 2000.
I statsbudsjettet er det foreslått 29 millioner kroner til videreutvikling av telemedisin. Av dette er det foreslått 24 millioner kroner til utvikling av et nasjonalt kompetansesenter i Tromsø.
- Det er et svært viktig tiltak for landsdelen, sier Østberg.
Det er også et godt signal at Regjeringen i statsbudsjettet for 2000 foreslår å prisjustere Nord Norge tilskuddet. Dette viser at Regjeringen tar distriktspolitikken på alvor. Prisjustering av Nord- Norge tilskuddet er viktig for at kommunene i Nord - Norge skal settes i stand til å løse de store utfordringene som sentraliseringen medfører. Nå er det opp til de andre partiene på Stortinget om dette skal få flertall, uttaler Østberg
Budsjettet er tilpasset den økonomiske situasjonen ved at det legger til rette for en fortsatt sunn økonomisk utvikling. Målet er fortsatt høy sysselsetting og lavere rente. Kommunesektoren får en reell vekst i de samlede inntektene på om lag 1,1 milliard kroner fra 1999 til 2000. Som en følge av den sterke satsingen på en bedre eldreomsorg og et bedret helsevesen kommer veksten i all hovedsak gjennom øremerkede midler. -På sikt er det viktig at kommunene gis økt handlingsrom. Men i dagens situasjon er jeg glad for at det er satset på å videreføre de handlingsplaner som er vedtatt, uttaler Ivar Østberg
