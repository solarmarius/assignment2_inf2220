
16. februar 2001
Høyres Stortingsgruppe
Høyres leder, Jan Petersen:
Omstilling må gi et sterkere forsvar
Regjeringens fremlegg om fornyelse og omstilling av Forsvaret er preget av en økonomisk tvangstrøye som hemmer den helt nødvendige analysen av hvilke sikkerhetspolitiske behov Norge har.  Vi må ha det forsvaret landet trenger, ikke det Arbeiderpartiet ser seg råd til. Omstillingen er nødvendig, men Regjeringens opplegg gir oss ikke nok i den spisse enden.
Høyre mener forsvarsstrukturen må være fleksibel slik at vi kan tilpasse oss uventede begivenheter. - Bygger vi forsvaret for langt ned, blir det svært vanskelig å bygge det opp i en gitt situasjon. Regjeringens konsept hviler for ensidig på en forutsetning om en positiv utvikling i Russland for all fremtid. Vi kan komme i situasjoner hvor alliert hjelp virker eskalerende i en konflikt. Det må vi ta høyde for i forsvarskonseptet.
Å redusere hæren til et par brigader vil etter Høyres mening gi Norge en utilstrekkelig hærstruktur, både med tanke på forsvaret av Norge og med tanke på rekruttering til internasjonale oppdrag  Vi står i fare for å gjøre Forsvaret om til en eneste stor utestyrke, for å bruke Forsvarssjefens uttrykk.
Høyre reagerer også sterkt på at Regjeringen kutter MTB-våpenet i den nye forsvarsstrukturen. Med våre ressurser og enorme havområder i tillegg for faren for terrorangrep mot oljeinstallasjoner, er det helt avgjørende at vi har en marine med tilstrekkelig antall fartøyer. Da trenger vi MTB-ene i tillegg til fregattene.
For Høyre er det helt avgjørende at verneplikten opprettholdes.  Vi kan ikke ha en vernepliktsordning hvor noen få skal bære byrden for hele fellesskapet. Verneplikten er navlestrengen mellom forsvaret og befolkningen og må videreføres.
Høyre er også skeptisk til Regjeringens forslag om å integrere Forsvarets overkommando og Forsvarsdepartementet. - Vi trenger en sterk fagmilitær stemme som kan gi Stortinget klare råd før beslutninger fattes.
