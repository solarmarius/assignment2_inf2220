
Lørdag 11. juni 1994
Kristelig Folkepartis finansfraksjon:
MILJØPROFIL PÅ BUDSJETTFORLIK
Ved å sikre fortsatt avgiftsfritak på autodiesel for busser, og ved at kuttet i kollektivtilskuddet blir mindre enn Regjeringen hadde foreslått, ønsker Kristelig Folkeparti å stimulere til økt bruk av kollektive transportmidler. Dette gir opplegget til Revidert Nasjonalbudsjett en miljøprofil. Det sier stortingsrepresen-tantene Odd Holten og Einar Steensnæs, som utgjør KrFs fraksjon i Stortingets finanskomité.
I avtalen mellom KrF og Arbeiderpartiet om et felles opplegg for Revidert Nasjonal-budsjett er det enighet om at fritaket for autodieselavgift for busser ikke skal oppheves nå. Partiene er enige om at det er viktig å stimulere buss-selskapene til å spare drivstoff i den daglige driften og ved innkjøp av materiell, og ber Regjeringen komme tilbake til dette spørsmålet i Statsbudsjettet for 1995.
-Det er viktig at busselskapene får litt tid på seg til dette. En opphevelse av avgiftsfritaket nå, ville ført til at kollektivtakstene hadde økt dramatisk, og tilbudet blitt svekket. Det ville vært til skade for miljøet, og det ville rammet de svake gruppene, som eldre og barnefamiliene, sterkest, sier Odd Holten og Einar Steensnæs.
