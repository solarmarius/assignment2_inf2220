
Stortinget, 30. juni 2005
Rolf Terje Klungland, Arbeiderpartiet
Arbeiderpartiet beklager Statoils salg av Borealis
Arbeiderpartiet beklager at Statoil har vedtatt å selge sin eierandel på 50 prosent i petrokjemiselskapet Borealis, sier partiets energipolitiske talsmann Rolf Terje Klungland. I stedet for å selge seg ut av norsk landbasert industri, burde Statoil heller øke sin industrielle satsing i Norge, fortsetter Klungland.
Klungland etterlyser også Regjeringens engasjement i denne saken. Regjeringen framstår som fullstendig fraværende, og saken føyer seg inn i en lang rekke av eksempler på Regjeringens dårlige og passive industripolitikk. Nå trenger landet et nytt flertall og en ny regjering som vil føre en langt mer aktiv og offensiv nærings- og industripolitikk, sier Klungland.
Arbeiderpartiet fikk i vinter presset regjeringspartiene på Stortinget med på et viktig industripolitisk vedtak om å føre naturgass i rør til Grenland. Regionen vil bli et betydelig vekstsenter for gassbasert industri i fremtiden. Klungland understreker derfor at Borealis-bedriften i Bamble som Statoil nå har vedtatt å selge, er en bedrift som absolutt bør ha gode utviklingsmuligheter. Han forventer at de nye eierne vil videreutvikle bedriften i samarbeid med de ansatte og lokalsamfunnet.
