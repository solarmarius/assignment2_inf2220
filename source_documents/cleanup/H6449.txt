
11.12.02
Morten Lund (Sp)
- Gledelig med rentenedsettelse
- Det er gledelig at Norges Bank setter ned renten med 0,5 prosentpoeng, sier Senterpartiets finanspolitiske talsmann Morten Lund.
- Senterpartiet har i lang tid pekt på at rentenivået er for høyt og at den aktuelle situasjon med høy rente og en sterk krone er problematisk for den eksportrettede industrien. Dagens rentenedsettelse gjør situasjonen noe lettere, men fortsatt er det grunn til å minne om at konkurranseutsatt næringsliv er inne i en vanskelig situasjon på grunn av den økonomisk utviklingen både nasjonalt og internasjonalt, fastslår Lund.
Lund har merket seg at Norges Bank har endret syn i sin pengepolitiske grunnholdning, og nå mener at det er mer sannsynlig at inflasjonen om to år vil være lavere enn 2,5 prosent enn at den vil være høyere.
- Begrunnelsen viser at sentralbanksjef Gjedrem fortsatt vektlegger hensynet til inflasjon for sterkt. Det ville derfor vært en fordel for landet om Stortinget hadde mannet seg opp til å presisere instruksen til Norges Bank, slik at hensynet til sysselsetting og kronekurs ble vektlagt sterkere slik Senterpartiet har foreslått, sier Lund.
- Det har etter min mening ikke skjedd endringer den siste måneden som kan begrunne denne rentenedsettelsen. Tvert i mot viser bare dagens avgjørelse at sentralbanksjefen får bestemme, så lenge Stortinget ikke setter han på plass. Regjeringspartiene, med støtte fra Ap og Frp, lar Gjedrem bestemme og lar industrien lide. Senterpartiet mener - og har ment at renteinstruksen må tas alvorlig og at renten må ytterligere ned, avslutter Lund.
