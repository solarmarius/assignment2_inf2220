
06.02.03
Ingebrigt S. Sørfonn, Bjørg Tørresdal
Fremleggelsen av Skaugeutvalget - startskuddet for det politiske samarbeidet om omfattende skattereform:
Nytt skattesystem må sikre en god sosial fordeling!
Kristelig Folkeparti mener at forenklinger og omlegginger i skattesystemet må sikre fordelingshensyn og viktige oppgaver i samfunnet. Derfor må lettelser i personbeskatningen først og fremst komme lavinntektsgruppene til gode.
For Kristelig Folkeparti er det viktig at endringene i skattesystemet gir bedre og mer stabile rammevilkår for næringslivet. Dette vil bidra til trygging og nyskaping av arbeidsplasser.
Kristelig Folkeparti vil prioritere omlegginger som skaper et mer rettferdig skattesystem og som stimulerer til verdiskaping fremfor skatteplanlegging. Det er også et mål å jevne ut forskjellen mellom skatt på arbeid og skatt på kapital.
Innstillingen fra Skaugeutvalget har omfattende endringsforslag i forhold til dagens skattesystem. KrF ønsker et bredt politisk forlik, og mener det vil være synd dersom diskusjonen om fremtidens skattesystem blir en skyttergravsdebatt. Enkeltelementer i innstillingen vil være politisk kontroversielle, for eksempel kan Kristelig Folkeparti ikke akseptere å stryke ordningen med skattefradrag for gaver til frivillige organisasjoner.
