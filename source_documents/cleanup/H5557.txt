
08.02.2002
PES vil styrke forståelsen mellom Europa og islam
Europeiske sosialdemokrater (PES) skal 14. og 15. februar ha samtaler med ledende islamske og israelske talsmenn. Dette er en oppfølging av forpliktelsen til å utvikle en større forståelse mellom europeiske og muslimske samfunn etter terroristangrepet 11. september. Fra Arbeiderpartiet deltar sentralstyremedlem Odd Kristian Reme og forsker Espen Barth Eide som er medlem i presidiet i PES. Møtet finner sted i Granada i Spania, og blant temaene er politikk og religion.
Europeiske sosialdemokrater (PES) skal 14. og 15. februar ha samtaler med ledende islamske og israelske talsmenn. Dette er en oppfølging av forpliktelsen til å utvikle en større forståelse mellom europeiske og muslimske samfunn etter terroristangrepet 11. september. Fra Arbeiderpartiet deltar sentralstyremedlem Odd Kristian Reme og forsker Espen Barth Eide som er medlem i presidiet i PES (Party of European Socialists). Møtet finner sted i Granada i Spania, og blant temaene er politikk og religion.
Odd Kristian Reme er valgt som deltaker fra Arbeiderpartiet fordi han er prest og har lang erfaring med Midtøsten, både gjennom opphold og gjennom vennskapsbysamarbeidet mellom Stavanger og Nablus på Vestbredden. Han er også medlem av Flerkulturelt råd.
PES mener at terrorangrepene 11. september har framskyndet behovet for å styrke forbindelsene mellom EU og islam. Det er tre temaer som skal diskuteres på Vinteruniversitetet i Granada. Det ene er politikk og religion, det andre er verdier, menneskerettigheter og frihet etter 11. september. Tredje punkt på dagsorden er en vurdering av Barcelona-prosessen og krisen i Midtøsten.
Samtalene blir organisert av PES i samarbeid med Sosialistgruppen i Europaparlamentet og det spanske Sosialistpartiet. PES hadde i fjor forberedende samtaler med muslimske grupper i EU og har varslet en plan om et muslim-nettverk innen EU.
- Vi ønsker å føre sammen intellektuelle og politiske personligheter fra Middelhavets to kyster i den kulturelt symbolske byen Granada for å stimulere en fruktbar debatt og bygge en større forståelse mellom vår to kulturer, sier PES-president Robin Cook. Granada var arabernes siste festning i Spania før de ble drevet ut, og har også den verdensberømte arabiske borgen og slottet Alhambra.
Samtalene er åpne for media, og sentrale politkere som deltar er blant andre formannen i "Algeria´s Socialist Forces´ Front", Hocine Ait Ahmed, tidligere utenriksminister i Israel, Shlomo Ben Ami, EUs spesialutsending i Midtøsten, Miguel Angel Moratinos, den palestinske viseministeren for internasjonalt samarbeid, Anis Alqaq og den internasjonale sekretæren i "Morocco´s Socialist Union of Popular Forces", Khalid Alioua.
Blant akademikerne er jusprofessor Malika Benradi fra Rabat Universitet, professor i filosofi og islamske studier Tarike Ramadan fra Fribourg Universitet; sosiologiprofessor Gema Martin Munoz, Madrid Universitet og professor i statsvitenskap Juan Montabes Pereira fra universitetet Granada.
Blant forfatterne er Alia Chamari fra Tunisia, Bernard Ravenel fra Frankrike og Andres Ortega fra Spania
