
Torsdag 6. februar 1992
Kåre Gjønnes i GATT-debatten:
TILLAT IKKE PATENTERING AV LIV!
Det er viktig for Kristelig Folkeparti at vernet mot patentering av liv ikke blir uthulet i løpet av GATT-prosessen. Dette slo partiets parlamentariske fører Kåre Gjønnes fast i sitt innlegg under GATT-debatten i Stortinget torsdag, og fikk støtte fra blant andre Senterpartiets Anne Enger Lahnstein.
Kåre Gjønnes minnet om at et flertall i Stortinget hadde gått imot å tillate patentering på planter. Han sa seg tilfreds med at KrF har fått gjennomslag for dette synet når det gjelder planter, dyr og vesentlige biologiske fremgangsmåter for framstilling av planter og dyr.
-Det er imidlertid stor fare for at GATT-regelverket i realiteten vil innebære en full åpning for patent på planter, sa Kåre Gjønnes, og viste til at regelverket åpner for patentbeskyttelse av plantevarieteter.
-Dette innebærer at et planteslag, for eksempel en potet som er foredlet eller genmodifisert, kan kalles en varietet, og dermed bli patentert, slo han fast. KrF stilte seg derfor, sammen med SV og SP, bak et forslag om oppfølging fra regjeringens side på dette feltet i sluttfasen av GATT-forhandlingene.
