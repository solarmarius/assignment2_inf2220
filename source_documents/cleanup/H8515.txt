
06.07.2004
Bård Vegar Solhjell, partisekretær i SV
- Pinlig angrep fra Petersen
- Utenriksminister Jan Petersen bør rette skytsen mot USA i stedet for SV, sier Bård Vegar Solhjell, partisekretær i SV.
I følge NTB avviser Petersen å trekke Norges bidrag i Irak på bakgrunn av påstandene om tortur mot barn i irakiske fengsler. Framfor å rette slike krav, bør SV istedet interessere seg for sivile irakere, sier Petersen.
- Det finnes knapt grovere påstander enn nettopp påstander om tortur mot barn. Dersom vi har en nær alliert som bryter krigens folkerett systematisk, må dette få konsekvenser for Norges militære samarbeid med USA. Det er vanskelig å forstå at Petersen ikke vil la dette innvirke på Norges militære tilstedeværelse i Irak, sier Solhjell.
Solhjell understreker at SV har et stort engasjement for hele prosessen med å gjenoppbygge Irak. Nettopp derfor er det viktig at USA opptrer i tråd med moralske normer og respekterer internasjonal rett overfor mennesker som sitter fengslet. Særlig er dette viktig når fangene viser seg å være barn.
- Freds- og demokratiseringsprosessen i Irak er avhengig av at amerikanerne opptrer slik at de bygger tillit i den irakiske befolkningen. Fred og forsoning blir svært vanskelig så lenge USA ikke respekterer menneskerettighetene, avslutter Solhjell.
