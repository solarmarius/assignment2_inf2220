
fredag 11. august 2000 19:58:04
Venstres sentralstyre:
-----
Forsvarets eiendommer må komme folket til gode
I forbindelse med omstrukutreringen og nedbyggingen av det norske forsvaret frigjøres en hel del naturperler langs kysten. Venstres sentralstyre mener at det er viktig at disse eiendommene kommer den norske befolkning til gode og at de ikke avhendes på det private markedet.
Det må være et mål at mest mulig av det arealet som forsvaret ikke lenger har bruk for anvendes til friluftsområde for allmennheten. Langs store deler av kysten, spesielt på Øst- og Sørlandet er allemannsretten i strandsonen med årene blitt svært innskrenket. Loven har i for stor grad blitt uthulet gjennom kommunenes adgang til å gi dispensasjon.
Det vil derfor være en uheldig om vi lar denne unike muligheten til å tilby tilgang til disse områdene gå fra oss, mener Venstres sentralstyre.
Det kan også være strategisk viktig for Forsvaret at ikke eiendommene nå selges på det private markedet, men stilles til disposisjon som friluftsareal. På den måten har Forsvaret en åpen mulighet til å ta disse arealene i bruk igjen dersom situasjonen skulle kreve det ved en senere anledning.
