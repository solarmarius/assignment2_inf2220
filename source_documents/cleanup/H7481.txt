
Aust-Agder Senterparti
Fylkesprogram for 2003 - 2007
INNLEDNING
Senterpartiets grunnsyn
Senterpartiet vil at Norge skal bygge sin framtid på de kristne grunnverdier, humanistiske verdier i pakt med disse, og et levende folkestyre. Målet for Senterpartiets politikk er å skape et fellesskap av frie, selvstendige mennesker der rettferdighet, trygghet og likeverd er bærende prinsipper. Den enkeltes ansvar og plikter som medlem av et fellesskap, er rammen om den personlige frihet. Senterpartiet vil ha et samfunn som forvalter vår rike natur- og kulturarv med respekt og til beste for vårt felles livsmiljø.
Senterpartiets ideologi
Senterpartiets ideologi bygger i praksis på tre ideer:
- ansvarsideen
- fellesskapsideen
- forvalterideen
Senterpartiet mener små og oversiktlige enheter er best for innbyggerne og går imot tvangssammenslåing av kommuner og fylkeskommuner. Aust-Agder Senterparti sier nei til tvangssammenslåing avkommuner og fylkeskommuner. Folkeavstemninger må være avgjørende.
Økt bruk av regionalt og interkommunalt samarbeid kan gi lokale forvaltnings-/beslutningsnivå større muligheter til å løse felles oppgaver. Dette vil hindre sentralisering og styrke det lokale sjølstyre.
Samarbeid mellom fylkeskommuner om tjenestetilbud til befolkningen er viktig. Det er nødvendig og må videreutvikles. Samarbeidet må preges av gjensidighet.
Lokalsamfunn som fungerer godt, fremmer tilhørighet og ansvarsfølelse. I omgivelser som er oversiktlige og gir nærhet og trygghet, kan innbyggerne selv avgjøre hva som er best for sitt nærmiljø. Dette betyr at folk må tenke, planlegge og handle helhetlig.
Senterpartiet mener forutsetningene for å få et lokalsamfunn til å fungere godt, er at innbyggerne kan ta initiativ og føle et personlig ansvar for eget nærmiljø.
Senterpartiet mener utviklinga av tjenester og tiltak i Aust-Agder, blir best ivaretatt av folkevalgte organer.
Vi ønsker ikke et alternativ med statlig fjernstyring fra Oslo. Vi vil arbeide for at saker som innebærer politisk skjønn eller har med omganget av fylkeskommunale tjenester å gjøre, blir avgjort av de folkevalgte.
Statlige instanser som fylkesmann og fylkeslege bør kun utøve kontrolloppgaver.
Aust-Agder Senterparti mener det er riktig at det etableres internasjonal kontakt og samarbeid mellom kommuner og fylkeskommuner. Det gir impulser og bygger verdifulle relasjoner.
Spesielt vil Aust-Agder Senterparti peke på at det er viktig å etablere og videreutvikle samarbeid med de unge Baltiske stater.
FAMILIE OG NÆRMILJØ
Familien er den grunnleggende sosiale enhet. Forholdene i hjemmet er viktig for barn og unges trivsel og utvikling. Ekteskapet må fortsatt ha en særstilling i vårt samfunn. Barn må sikres en trygg oppvekst.
Det må utvikles forskjellige muligheter for omsorg for egne barn, samtidig som det må være tilstrekkelig utbygde barnehager. Endringer i familiestrukturen og familieorganisering stiller krav til fleksibilitet, toleranse og samvær. Det må vises respekt for den enkeltes valg.
Barn og unge er vår viktigste ressurs og framtidas brukere og forvaltere av nærmiljø og lokalsamfunn. Barn og unge må stimuleres til å tro på egne krefter. De må få muligheter til å skape sine egne fritidsaktiviteter.
Senterpartiet mener det kan være aktuelt å prøve ut opplegget med "hjem for en femtilapp".
Eldre mennesker er en ressurs for samfunnet, ikke minst i nærmiljøet. Eldre må ha muligheter til å bo hjemme så lenge som mulig med tilbud om avlastningsplasser. Det må sikres tilstrekkelige eldreboliger som er tilpasset behovet til dagens eldre, men en mener at behovet for sykehjemsplasser nå er det viktigste å få dekket.
Aust-Agder Senterparti vil arbeide for:
- å sikre skoleveier ved utbygging av gangveier nær skoler i sterkt trafikkerte strøk.
- at det utvikles møteplasser i lokalsamfunnene i forbindelse med blant annet, skoler, offentlige kontorer, butikker og kafeer.
- å gi barn og unge innflytelse i beslutningsprosesser, og støtte opp om Aust-Agder
Barne-og ungdomsråd.
- å videreutvikle og trygge Kirkens familievernkontor.
- å prøve ut et opplegg med "hjem for en 50-lapp"
Prosjektet skal sørge for å få ungdom hjem fra tettsteder med kollektive transportmidler i helgene.
HELSE OG SOSIAL
Vårt helse- og sosialvesen er et fellesgode og skal være offentlig eid og styrt.
Uavhengig av bosted og økonomi skal alle ha mest mulig lik tilgang på helse- og sosialtjenester. Sykehustilbudet til befolkningen må utvikles slik at ressursene i vår helseregion blir utnyttet best mulig innenfor ordningen av fritt sykehusvalg. Sørlandet sykehus HF Arendal, må bestå som en fullverdi sykehus.
Sjøl om fylkeskommunen overlater rusomsorgen til Helse Sør og kommunene fra 2004, er det viktig at tilbudet ikke svekkes, men videreutvikles.
Private tiltak og tjenester kan komme i tillegg til offentlige tilbud. Disse skal innpasses i offentlige helseplaner og være underlagt vanlig behandling i folkevalgte organer.
Aust-Agder Senterparti vil arbeide for:
- større åpenhet i Helse Sør
- å aktivt påvirke avgjørelsene i Helse Sør.
- styrking av toll, politi og fengselsvesen for å hindre innførsel og omsetning av ulovlige rusmidler.
- at behandlingen av mennesker med rusproblemer blir sterkere prioritert ved at det kjøpes flere
behandlingsplasser i andre deler av landet eller at det etableres et eget behandlingssenter i innlandet.
- at helsesportsaktivitetene blir styrket, slik at de funksjonshemmede får samme tilbud som
andre.
- mer forebyggende virksomhet innen familie- og barnevern, for eksempel ved å øke timetallet for
samlivslære og verdispørsmål i videregående skole.
KULTUR
Aust-Agder har i dag, og skal i framtida ha ambisjoner om å ha tilbud og opplevelser innen kultursektoren av nasjonal og internasjonal verdi. Kultursektoren som egenverdi og sett i næringssammenheng er viktig i fylkeskommunens arbeid.
Kultursektoren må bli et viktig satsingsområde for fylkeskommunen i den nye rollen som utviklingsaktør.
Satse på kultur som næring.
Musikk- og kulturskolene må videreutvikles. Frivillige og offentlige kultur- og fritidstilbud til barn og unge må sikres.
Det frivillige arbeidet gjennom foreninger, lag, idrett, kultur og kristent arbeid er betydningsfullt i fylket. Forholdene må tilrettelegges slik at denne innsatsen også i framtida kan være med på å prege hverdagen for alle.
Idretten er svært viktig i lokalmiljøene, til fremme av god folkehelse og som profilering av landsdelen. Idretten må satse på bredde, men ha miljø som for den som ønsker å satse på topplan nasjonalt og internasjonalt.
Det må arbeides med integrering av funksjonshemmede i idretten. Bruk av offentlige bygg og idrettsanlegg bør være til lave satser eller vederlagsfritt for å styrke økonomien i lagsarbeidet og stimulere dugnadsinnsatsen.
Aust-Agder Senterparti vil arbeide for:
-å videreutvikle arenaer der billedkunstnere, kunsthandverkere og andre får utøve og presentere sitt arbeid.
- at teateranlegget i Fjæreheia må videreutvikles.
- at det etableres kompetansesenter innen restaurering og bygningskultur.
- at det skal etableres et Regionalhistorisk senter på Langsæ sammen med Arendal kommune.
- at fylkeskommunale fagstillinger desentraliseres til blant andre Setesdalsmuseet.
- følge opp museumsplanen.
- at det blir stimulert til etablering av nye, og videreutvikling av eksisterende motorsportsenter, som møteplass i trygge omgivelser.
- å videreutvikle samarbeidet i kulturinstitusjonene i Agder, som Agder Teater, Sørlandets kunstmuseum, inkludert kunsthåndverk i Risør som spesialsatsing.
- rask utvikling av idrettsanlegget i Myra - Bråstad.
NÆRINGSLIV
Som regional utviklingsaktør, er det viktig at Aust-Agder fylkeskommune arbeider for å få et aktivt næringsliv i hele fylket. Det er avgjørende for å styrke bosettingen i distriktene og for å sikre en allsidig næringsaktivitet i byer og tettsteder. Virksomhet som er industri etter småskalamønster og i størst mulig utstrekning basert på lokale ressurser, må stimuleres.
Fritidsbåtbransjen møter nå konkurranse fra store bedriftsetableringer i Polen og tidligere Øst Tyskland. Det er viktig at disse næringer opprettholdes og videreutvikles.
Fastlandsnæringene i fylket må få rammebetingelser som er til å leve med. Kronekurs, rentenivå og det totale kostnadsnivå er en utfordring å få gjort noe med.
Det offentlige må primært legge til rette for økt verdiskapning i infrastruktur og stedutvikling. Arbeidstilbudet for kvinner og ungdom er viktig for å hindre utflytting fra distriktene. All ungdom under 25 år som ikke er under utdanning, må sikres arbeid.
I nærings- og sysselsettingspolitikken må fylkeskommunen gi klare og lokalt forankrede føringer til SND, slik at de kan spille en aktiv rolle i nær kontakt både med eksisterende bedrifter og nyetablerere.
Aust-Agder Senterparti vil arbeide for:
- å stimulere til bedriftsetableringer bl.a. ved aktiv bruk av etablererstipendordningen.
- at grundere får tilgang til risikokapital for bedriftsetableringer.
- å stimulere næringslivet til å øke kompetansen, satse på nyskapende aktivitet og utvikling av produkter som alltid er et hestehode foran konkurrentene.
- å utnytte IT-kompetansen som finnes i fylket til videreutvikling og nyetablering av IT- industri.
- å støtte opplæringstiltak innen kultur, håndverk, husflid og brukskunst.
- at det søkes etter statlige institusjoner som kan tilføres fylket og støtte opp under eksisterende statlige arbeidsplasser.
- at SND-Agder får økte bevilgninger til sin operative næringsutvikling.
- at flere kommuner i Aust-Agder får forbedret SND-status.
- at 50 % av Aust-Agder fylkets årlige avkastning fra konsesjonskraftfondet skal gå til næringsutvikling.
- etablering av næringsklynger, slik at bedriftene sammen kan stå sterkere.
- å hindre utflagging av produksjon fra fylkets bedrifter til lavkostland.
- å utnytte landsdelens fortrinn til bedriftsetableringer. Det betyr at etablerere også får tilgang til attraktive arealer.
- å sette fokus på bedriftene og reiselivsnæringen i distriktskommunene våre. Noen av disse kan stå foran en utfordring. SND må ha et ekstra øye for de i distriktene som sliter.
- å støtte omstillingsprosjekter i Evje og Hornnes, Grimstad og østregionen.
- å vinne "kampen om ungdommen". Vi vil arbeide for sterke og robuste lokalsamfunn, slik at ungdommen ikke velger å flytte varig ut.
RESSURS OG MILJØ
Mennesket lever i naturen og er en del av den. Livsgrunnlaget - rent vann, ren jord og ren luft må sikres for kommende generasjoner. Alle har gjennom bruk av felles ressurser et ansvar for at disse forvaltes ut fra en holdning om at natur, miljø og kultur er til låns.
Lokalsamfunnene må sikres en rimelig andel av avkastningene av naturressursene. Samfunnsplanleggingen må ta utgangspunkt i en bærekraftig forvaltning av naturen. Nærhet og avhengighet av jord, luft og vann gir økt ressursforståelse og ansvar. Menneskene må spille på lag med naturen.
Produktiv jord er en knapphetsressurs som må tas vare på. Jordvernet må ikke uthules. Der dyrka mark må gi tapt for utbygging, må matjorda tas vare på og utnyttes. Aust-Agders mangfold i kulturlandskap må sikres for kommende generasjoner.
Energiøkonomisering må få en større plass i all offentlig planlegging. Hver enkelt må vurdere muligheter for reduksjon av eget energiforbruk.
Aust-Agder Senterparti vil arbeide for:
- at Aust-Agder kan framstå som et miljøfylke med praktiske tiltak, og ansvarsbevisste innbyggere med gode holdninger og handlinger.
- at alternative energikilder blir tatt i bruk, for eksempel bio, flis, jordvarme m.m.
- at det kan bli gitt tilskudd for investeringer til energisparende tiltak, for eksempel varmepumper, fyrkjeler for flis og biomasse.
- at Agenda 21, plan for en bærekraftig utvikling innen blant annet miljø i det 21. århundre, får en sentral plass i all fylkeskommunal planlegging.
- energiøkonomisering, og dermed redusere strømbehovet i offentlige bygg.
- at forvaltningen av fylkets vannkraftressurser skal være et offentlig ansvar, også når det gjelder energiproduksjon og overføringsnett.
- at gårdsbruk med vannkraftressurser, og gjennom disse ønsker å styrke gårdens livsgrunnlag, bør få bygge småkraftverk.
- at CO2-utslipp til luft reduseres ved blant annet å sørge for gode kollektive kommunikasjonstilbud som alternativ til privatbil der det ligger til rette for det.
- at lokal forvaltning av verneområdene kan tillegges kommunene
- at gis full erstatning til grunneiere som får arealer båndlagte til verneområder, nøkkelbiotoper, barskogvern mm
- at det ikke skal bores etter gass og olje i Skagerrak.
- nei til ulv i Aust-Agder. Økende omfang av rovdyr truer landbruket i Aust-Agder.
SAMFERDSEL
Gode kommunikasjonsmidler er grunnleggende for bosetting og næringsliv.
Utbygging av samferdsel, post og teletjenester er viktige for å ta hele Norge i bruk. Det
bør arbeides for kollektive og brukervennlige løsninger som tar hensyn til miljøet.
Dette tilsier en sterkere satsing på jernbane og buss. Ved planlegging og utbygging må det tas særlig hensyn til myke trafikkanter.
Standarden på veinettet i fylket må heves med vekt på trafikksikkerhet og miljøtiltak. Gang- og sykkelveier må prioriteres i områder der skolene ligger ved sterkt trafikkerte veier.
Riks- og fylkesveier betyr mye for å sikre bosetting og som transportnett for viktig industri.
Aust-Agder Senterparti vil arbeide for:
- en raskest mulig utbygging av E18 gjennom fylket, der nye parseller bygges som 4. felts motorvei.
- at stamveistatusen til Rv-9 gir uttelling ved tildeling av midler til utbygging og rassikring.
- at de årlige bevilgningene til drift og vedlikehold av fylkesveiene økes slik at vi minst kan opprettholde veikapitalen.
- at bevilgningene til fylkesveianlegg økes slik at den totale fylkesveistandarden blir hevet til et tilfredsstillende nivå.
- at vi skal sette i gang et nytt asfalteringsprogram for asfaltering og grunninvesteringer av fylkets grusveier.
- at fylkeskommunen ikke skal sette i verk flere bompengeprosjekter på stam-, riks- og fylkesveinettet.
- å styrke NSBs trafikktilbud mellom fylket og Oslo. Godt togmateriell og hyppige avganger på Sørlands-banen er her viktige virkemidler.
- sammenkobling av Sørlandsbanen og Vestfoldbanen og ny stasjon på Brokelandsheia. Jernbanenettet må oppgraderes slik at toget blir tidsmessig og kostnadsmessig konkurransedyktig.
- likeverdige post og teletjeneste i hele fylket.
- at ordningen med moderasjon på transport for studenter og vernepliktige fortsetter.
