
Dato: 15. mars 2005
Formann i FrP, Carl I. Hagen
Hagen utfordrer Stoltenberg om fundamentalister
- Jens Stoltenbergs kamp mot fundamentalistisk islam er innholdsløs. Han har jo ikke fremmet ett eneste forslag mot denne ukulturen, sier formann i FrP, Carl I. Hagen.
- I tillegg har han jo stemt mot en rekke forslag fra FrP om samme tema!, sier FrP-formannen.
Det er i Aftenposten i dag at Jens Stoltenberg sier han vil gå til kamp mot middelalderske og autoritære kreftene som finnes i blant annet fundamentalistisk islam og i enkelte stammekulturer. - Jeg er glad Stoltenberg sier dette, men sannheten er at det bare er prat uten innhold, mener Hagen.
- Det eneste Stoltenberg har gjort er jo å stemme mot de forslagene FrP har fremmet for å gå til angrep på fundamentalister innenlands, sier Hagen, som utfordrer Stoltenberg til å vise til ett eneste forslag Ap har fremmet som støtter opp under utsagnet hans.
- Fundamentalistene møtes ikke med dialog og forhandlinger. De må bekjempes. Det kan vi gjøre gjennom å blant annet nekte personer som ikke anerkjenner norske lover opphold i Norge og å sørge for at norske innvandringsregler ikke passer som hånd i hanske med patriarkalske og kvinnefiendtlige holdninger.
Hagen mener Stoltenberg har sviktet fullstendig i denne sammenhengen. - Det er ikke nok å synes i debattprogram og i media. Det er ikke der denne kampen foregår. Skal vi klare å nedkjempe fundamentalismen må vi vise det i handling, ikke bare i ord, avslutter Hagen.
Vedlegg: forslag Ap har stemt i mot
Vedtatt i budsjettet
Vedtak om obligatorisk opplæring for religiøse ledere i norsk samfunnskunnskap, en opplæring som avsluttes med eksamen som skal bestås. Bestås eksamen ikke, vil den religiøse lederen ikke få lov til å jobbe i Norge. AP var imot og ønsket en ordning uten eksamen
Forslag i budsjettet 2005
Stortinget ber Regjeringen etter dansk modell utarbeide en håndbok for nyankomne flyktninger og innvandrere med instruksjon om det norske samfunnets grunnleggende normer, verdier og institusjoner. AP stemte imot
Stortinget ber regjeringen legge frem forslag til lovendring slik at personer som søker norsk statsborgerskap, må avlegge løfte om troskap og lojalitet mot Norge og norsk lovgivning. AP stemte imot
Stortinget ber Regjeringen legge frem forslag til lovendring om 24-årsgrense for familiegjenforening. AP stemte imot
Introduksjonsprogrammet
Stortinget ber regjeringen legge frem forslag til lovendring som forbyr ekteskap mellom fetter og kusine. AP stemte imot
Dok 8:60 om å unnta imamene fra regelen om spesialkompetanse for opphold og arbeidstillatelse
Stortinget ber Regjeringen fremme forslag om at imamer skal unntas for regelen om spesialkompetanse for opphold og arbeidstillatelse. AP stemte imot
Innføre et minimumskrav med hensyn til norskspråklighet og norsk samfunnsforståelse før imamer kan praktisere i Norge. AP stemte imot
Oversette og kvalitetssikre vitnemål og attester ved norske utenriksstasjoner før imamene få oppholdstillatelse i Norge. Ap stemte imot
