
Stortinget, 14. juni 2002
Hans R. Kjæstad
Ikke flertall for målrettet luftfartssatsing
Samferdselskomiteen avsluttet i dag arbeidet med stortingsmeldingen om tilbudet regionale luftfartsnettet. Regjeringen fikk dessverre ikke flertall for en fremtidsrettet struktur på det regionale luftfartsnettet. Årlige innsparinger på 46 mill kr som følge av å avslutte anbudsrutene ved lufthavnene i Vardø, Narvik og Fagernes, går dermed tapt. Som kompensasjon for de berørte regioner foreslo regjeringspartiene en rekke avbøtende tiltak som det ikke ble flertall for.
Luftfartsverket har som følge av nedgangen i lufttrafikken en meget anstrengt økonomi og dette bidrar til at det er et betydelig etterslep når det gjelder oppgraderinger og utbygging på Luftfartsverkets regionale lufthavner. Luftfartsverket anslår investeringsbehovet ved de regionale lufthavnene til å være minimum 1,5 mrd kr i den kommende 10 års perioden.
Regjeringens forslag til justering av strukturen ville medføre årlige nettobesparelser på 46 mill kr for staten. En videreføring av eksisterende struktur på regionalnettet vil kunne medføre langt mer omfattende strukturendringer på et senere tidspunkt.
Vardø
Forslaget til omlegging av lufthavnstrukturen i Vardø/Vadsø-regionen ville totalt sett representere en forbedring av luftfartstilbudet i regionen. Lufthavnene i Vardø og Vadsø overlapper hverandre og det er 1 times kjøring mellom dem under normale kjøreforhold. Omleggingen med satsing på en lufthavn ville styrket trafikkgrunnlaget på denne og lagt til rette for en bedring av rutetilbudet i Vardø/Vadsø-regionen. Veien mellom Vardø og Vadsø er svært sjelden er stengt og den har kun vært stengt 1 gang på dagtid de siste 4 årene. Regjeringspartiene ønsket likevel at vintervedlikeholdet på veien mellom Vardø og Vadsø skulle styrkes når lufthavnen i Vardø tas ut av drift. Det ble også foreslått et alternativt ambulansetilbud for Vardø som følge av endret lufthavnstruktur.
Til nå har det ikke vært rom i Luftfartsverkets infrastrukturplan for 2002-2005 til nytt ekspedisjonsbygg ved Kirkenes Lufthavn. For å forbedre det totale luftfartstilbudet i Øst-Finnmark ønsket egjeringspartiene å sette fortgang i planene om nytt ekspedisjonsbygg innenfor det økte økonomiske handlingsrom Luftfartsverket ville få gjennom de strukturendringen Regjeringen foreslo.
Narvik
Narviks to lufthavner overlapper hverandre og det er om lag 1 times kjøring mellom dem. Ved at all aktivitet blir kanalisert til Harstad/Narvik, Evenes bedres trafikkgrunnlaget for denne lufthavnen betydelig og legger grunnlag for en betydelig forbedring av rutetilbudet ved Harstad/Narvik Lufthavn, Evenes. Overføring av passasjerene fra Narvik Lufthavn, Framnes til Harstad/Narvik Lufthavn, Evenes legger grunnlag for en utvidelse til hyppigere avganger mellom Narvik og Bodø.
E-6 mellom Narvik og Evenes har stedvis dårlig standard. Deler av strekningen er også rasutsatt. Regjeringspartiene mente derfor at det er rimelig med avbøtende tiltak på E-6 mellom Narvik og Evenes for å utbedre strekningen og foreslo at det på veibudsjettene for 2003-5 skulle bevilges 30 mill kr til utbedringer østover fra Narvik, sør for Rombaken.
Fagernes
Passasjertallene ved ruteflyningene over Fagernes lufthavn, Leirin har vært svært lave. I 2000 var subsidiene pr passasjer på anbudsruten oppe i 2000 kr. Regjeringen foreslo å videreføre driften av lufthavnen på Fagernes slik at chartertrafikken kunne videreføres. Det ville være rimelig at veiforbindelsen til Valdres blir utbedret når rutetilbudet på Leirin ble innstilt og regjeringspartiene foreslo at det på veibudsjettet for 2003 skulle bevilges 15 mill kr til utbygging av parseller på E-16 på strekningen Fønhus ­ Bagn og 2003-2005 bevilges 25 mill kr til utbedringer av Rv 33.
