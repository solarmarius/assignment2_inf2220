
6. november 2000
Thorbjørn Jagland
J@glandbrev
I dette J@gland-brevet fra 6. november 2000 deler partileder Thorbjørn Jagland sine tanker foran landsmøtet med oss andre. Han kommenterer hvordan virkeligheten endrer seg, og forklarer hvorfor han mener Arbeiderpartiet også må endre sin politikk.
Reiulf Steen skriver i sin siste bok "Jordskjelv", at vi i løpet av tyve år har opplevd større forandringer i verden enn i de 100 årene før det, sannsynligvis de største forandringene i historien. Steen beskriver at Norge på 1980-tallet fortsatt hadde en arbeiderklasse rotfestet i industrisamfunnet, mens i dag - hvor de økonomiske og sosiale skillene på mange måter er mer markerte enn for 10-20 år siden - er klassebevisstheten borte. Jeg tror han har mye rett i dette. Men jeg vil understreke at det for så vidt ikke er noe nytt at verden forandrer seg. Det har den alltid gjort. Det nye er at forandringene skjer stadig raskere enn før. Og dette må også Arbeiderpartiet forholde seg til.
I høst har det vært det til dels store diskusjoner rundt om i landet, både i og utenfor Arbeiderpartiet, om store og viktige saker. Midt i denne opphetede debatten kom kritikken om at Arbeiderpartiet ikke var til å kjenne igjen.
Men det som alltid har kjennetegnet Arbeiderpartiet, er jo nettopp at vi har evne til å ta de riktige valgene, allerede før endringene trenger seg på. Derfor er det både viktig og riktig at landsmøtet, som starter torsdag denne uka, skal diskutere seg fram til et nytt partiprogram for Arbeiderpartiet som kanskje peker på andre løsninger enn tidligere.
Vi opplever at ting har forandret seg også i dagliglivet. Butikkene har ikke lenger handledisk med hyller bak, men selvbetjening. Postkontorene flytter inn i butikkene, og posten selv planlegger å starte butikker. Bankene legger ned sine filialer, men kan treffes døgnet rundt på internett. Bensinstasjonene selger alt annet enn bilrekvisita, og kjøpesentrene er blitt det nye treffstedet for ungdom. Det lokale kraftselskapet kan tilby telefonabonnement og internett, i tillegg til strøm. Alle forandringer er kanskje ikke til det bedre- snarere tvert imot, vil mange av oss mene. Men de trenger seg på. Og dette skjer ikke bare i det private næringsliv. Også de offentlige tjenestene møter stadig nye krav.
På skolene truer foreldrene med å ta elevene ut av skolen, dersom de ikke er fornøyd med læreren. Mange foreldre har råd til å kjøpe privatskoleplass til barna sine, dersom de ikke synes kvaliteten i den offentlige skolen er god nok. I helsevesenet blir folk fort lei av å vente flere måneder på legetime, når de kan komme inn på timen ved det private legesenteret, bare ved å legge noen ekstra hundrelapper på bordet. På eldresenteret diskuterer beboerne neste sydentur, som har blitt et supplement til de ukentlige bingoene og allsangkveldene.
Men ofte er det jo slik at endringer som vi i første omgang er bekymret over, til slutt viser seg å være kraftige forbedringer. Jeg synes at de store forandringene vi har sett i posten, er et godt eksempel på det. For noen år siden bestemte postverket seg for å legge ned det lokale postkontoret 2170 Fenstad. Det resulterte i underskriftskampanjer og sinte leserbrev. Man pakket inn postkontoret i sorgsort plast og drakk gravøl da 2170 Fenstad ble nedlagt 1.juli 1997. Men det kom jo noe i stedet. I dag er det postfilial på Joker-butikken på Fenstad. Og mens det gamle posthuset var åpent fra 10 til 16 er Jokeren i sving fra 9 til 18. Det vil si at folk rekker innom posten, etter jobb. Og han som ledet kampen for å beholde postkontoret sa til Aftenposten 7. oktober i år: - Jeg må bare erkjenne at vi tok feil, at vi ikke hadde noe å frykte. Postfilialen i Jokeren gir oss faktisk et mye bedre posttilbud enn vi noen gang har hatt.
Dette er den nye virkeligheten. Og det må få følger for den politikken vi fører. Vi må ta folks problemer på alvor. Og vi må lytte til det de sier. De syke vil ikke lenger akseptere at de må vente lenge i kø for å få behandling. Selv om vi aldri har behandlet så mange pasienter som i dagens norske helsevesen, tårner problemene seg opp. Derfor har organiseringen av helsevesenet blitt en av de mest diskuterte sakene fram mot landsmøtet i Arbeiderpartiet. Flertallet i Arbeiderpartiets sentralstyre mener at de utfordringer og muligheter sykehussektoren nå står overfor, best kan ivaretas ved at staten tar avsvaret både for eierskap og finansiering av sykehusene.
Også de statseide selskapene møter en ny virkelighet. Det gamle televerket har på få år utviklet seg til å bli en moderne og framtidsrettet informasjonsteknologibedrift. Innenfor olje- og gassbransjen opplever vi at de gamle strukturene forvitrer og behovet for forandringer presser seg fram. Spørsmålet om hva vi vil gjøre med Statoil og statens direkte økonomiske engasjement (SDØE) dreier seg om mer enn en tradisjonell privatiseringsdebatt. Det handler om hvordan vi best kan forvalte statens ressurser, og den handler om hvordan vi kan bygge videre på den kompetanse i olje og gassnæringen som vi har utviklet i landet. Jeg er overbevist om at vi får de beste resultatene gjennom en delprivatisering av Statoil.
Forandringene som skjer i samfunnet vårt, krever også at partiene forandrer seg. Reiulf Steen hevder i boken sin at dagens velgere som stadig skifter parti, ikke føler at det er de som praktiserer utroskap, men at det er partiene som svikter dem. Partiene klarer ikke å gi svar på de utfordringene en helt ny sosial og økonomisk situasjon stiller samfunnene overfor. Dette er vurderinger jeg også kan slutte meg til. Torsdag starter landsmøtet i Arbeiderpartiet. Landsmøtet holdes i en tid da partiet utfordres fra mange kanter. Vi sliter i motbakke på meningsmålingene. Det er tøffe forhandlinger om statsbudsjettet i Stortinget. Vi har problemer med å nå ut til folk. Dette må vi ta på alvor. Samtidig ser jeg også lyspunkter. Det er stort engasjement i vårt eget parti for å diskutere politiske saker. I programprosessen deltok mange tusen medlemmer i diskusjoner rundt om i partilagene. Vi hadde en åpen programdebatt på internett, der mange var med. Debatten har fortsatt i fylkeslag og kommuneparti.
Når vi nå skal behandle forslag til nytt partiprogram på landsmøtet, og ta mange viktige avgjørelser i store saker, er det viktig at vi tar med oss de diskusjonene vi har hatt i det året som har gått. Men jeg er også overbevist om, at når landsmøtet er over, vil vi sammen være styrket til å ta fatt på de store oppgavene som ligger foran oss. Det er mindre enn et år igjen til valget. Vi må ta i bruk alle gode krefter for å vinne velgerne tilbake til Arbeiderpartiet.
