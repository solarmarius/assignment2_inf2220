
12. november 2000
Landsmøtet
5. Olje og gasspolitikken
Vedtak fra Arbeiderpartiets landsmøte 12. november 2000
I. Prinsipper for olje- og gassvirksomheten:
Arbeiderpartiets grunnleggende utgangspunkt for petroleumsvirksomheten på norsk sokkel er:
· Alle olje- og gassforekomstene på norsk sokkel tilhører samfunnet ved den norske staten som grunneier.
· Utvinningen av olje og gass skal reguleres på en måte som trygger hensynet til bærekraftig utvikling og en ansvarsfull og langsiktig forvaltning. På dette grunnlaget tildeler staten tidsavgrensede lete- og utvinningslisenser til oljeselskapene.
· Petroleumsvirksomheten har stor betydning for norsk økonomi og for vår felles velferd. Derfor må den være under klar politisk kontroll og styring, og skje med høye krav til helse, sikkerhet og miljøtrygghet.
· Forvaltningen av ressursene skal skje til beste for alle innbyggere og fremtidige generasjoner. Det er et overordnet mål for Arbeiderpartiets oljepolitikk at en størst mulig andel av verdiskapingen fra olje- og gassvirksomheten skal tilfalle fellesskapet.
· Statens pengestrøm fra petroleumsvirksomheten hentes ved skatt på oljeselskapene, inntekter fra Statens Direkte Økonomiske Engasjement (SDØE) og utbytte fra Statoil og Hydro. Arbeiderpartiet vil fortsatt bruke disse virkemidlene aktivt for å sikre fellesskapets verdier og inntekter i framtida.
· For Arbeiderpartiet er det viktig å sikre at virksomheten på norsk sokkel bidrar til industriell utvikling i Norge, både når det gjelder lete- og produksjonsvirksomhet, utbygginger, drift og vedlikehold, landbasert bearbeiding av olje og gass, teknologi-utvikling og forskning.
· Norsk leverandørindustri er en viktig del av det samlede norske oljemiljøet, og mye av den teknologiske utviklingen skjer nettopp i samspillet mellom leverandørene og oljeselskapene. Vi vil at Norge fortsatt skal ha en konkurransedyktig og lønnsom olje- og gassindustri, som bidrar til sysselsetting og økt verdiskaping, og som kan hevde seg i konkurransen om oppgaver både her hjemme og i utlandet.
· Arbeiderpartiet vil følge opp disse hensynene og prinsippene gjennom lovgivningen, konsesjonspolitikken, nasjonalt eierskap til ressursene, og statlig deltakelse i olje- og gassvirksomheten ved hjelp av Statens Direkte Økonomiske Engasjement og våre to oljeselskaper.
II. Utfordringene i den aktuelle situasjonen
· Oljevirksomheten er vår viktigste eksportnæring, med betydelige muligheter for industriell videreutvikling, økt konkurransekraft og internasjonal deltakelse. Det er viktig at erfaring, kompetanse og etablerte markedsposisjoner blir videreutviklet slik at Norge beholder sin stilling som en ledende energinasjon, ved at både de norske oljeselskapene og leverandørindustrien får et solid grunnlag for å etablere sterkere posisjoner i de internasjonale energimarkedene.
· Norsk kontinentalsokkel byr fortsatt på løfterike muligheter. Hittil er om lag 20 % av de kjente olje- og gassreservene på norsk sokkel utvunnet. Det er påvist reserver som gir et stort potensiale for virksomheten på norsk sokkel i fremtida, dvs at de kan gi produksjon av olje i 20 -25 år og av gass i opp mot 100 år. I tillegg kommer mulig-heter for nye funn og økt utvinningsgrad i hver brønn som følge av teknologiske fremskritt.
· Det finnes altså betydelige gjenværende reserver og det er fortsatt mulig å gjøre mange nye lønnsomme funn. Men disse reservene vil i mange tilfelle ligge mer utilgjengelig til, og dermed være mer krevende å utvinne. Det blir viktig å legge til rette for en effektiv ressursbruk av disse reservene gjennom tidsavgrensede lete- og utvinnings-lisenser, slik at virksomheten på norsk sokkel kan opprettholde sin konkurransekraft.
· Et hovedelement i en hittil vellykket norsk oljepolitikk er at en aktiv konkurranse mellom flere kompetente selskaper bidrar til en best mulig ressursutnyttelse. På denne måten sørger vi for at de bryner seg mot hverandre, bl a når det gjelder geologisk kunnskap og letemodeller, utbyggings- og transportopplegg, og reduserte utslipp av klimagasser.
· De internasjonale markedene for norsk naturgass er i sterk endring og dermed preget av uklarhet. For å sikre at verdiene til de norske gassressursene skal kunne realiseres i tråd med våre prinsipper, må vi legge til rette for at Norge gjennom Statoil også i framtida kan ha et sterkt europeisk olje-, gass- og energiselskap. Det vil si et selskap som kan konkurrere på likeverdige vilkår, både når det gjelder produksjon, distribu-sjon og markedsføring.
· Det innenlandske markedet for direkte bruk av naturgass til industri, samferdsels-formål, fjernvarme og annen anvendelse må utvikles videre. I årene som kommer vil det ligge store muligheter for nye former for bruk og foredling av gassressursene bl a i forbindelse med oppdrettsnæringen, båt- og fergetrafikken langs kysten, næringsrettet bruk av bioteknologi, og utvikling av den etablerte industrien; noe som også regjerin-gen legger opp til gjennom en egen handlingsplan for innenlandsk bruk av naturgass.
· De siste årene har vi sett en rekke fusjoner og oppkjøp i olje- og gassindustrien på tvers av landegrensene. For å videreutvikle kompetansen og verdiene i de norske oljeselskapene og i leverandørindustrien, må det legges til rette for at de skal fortsette å søke oppgaver i andre land .
III. Videre utvikling av olje- og gassvirksomheten
Basert på prinsippene og utfordringene i olje- og gasspolitikken
som er skissert ovenfor, vil Arbeiderpartiet gå inn for at:
· Statens Direkte Økonomiske Engasjement (SDØE) sin rolle skal videreføres og utvikles ved tildeling av fremtidige konsesjoner på norsk sokkel.
· SDØE's nåværende og fremtidige andeler skal i all hovedsak forbli i statlig eie. Begrensede SDØE-andeler på sokkelen kan overføres/selges til Statoil og Hydro der dette totalt sett vil gi en bedre verdiskaping og ressursutnyttelse.
· I dagens situasjon med økt internasjonalisering av olje- og gassindustrien er det viktig at Statoil gis økt størrelse og muligheter til å inngå allianser for å møte sterkere konkurranse både hjemme og ute.
· Et mulig virkemiddel for utvikling av Statoil er alliansebygging med selskaper som leverer gass til sluttbrukere i europeiske og andre internasjonale markeder. Et annet virkemiddel er å danne datterselskaper på ulike områder der eierstrukturen kan være fleksibel i forhold til formålet.
· Når størrelsen på utbyttet fra Statoil skal fastsettes, vil vi hensynta at selskapet skal utvikles på en langsiktig måte, og dermed kunne øke sin kompetanse og evne til å løse framtidige utfordringer og oppgaver.
· Eierskapet i Statoil kan utvides til også å omfatte andre eiere enn den norske stat. Dette bør ikke skje ved at staten selger seg ned, men ved at man i tillegg til den statlige henter inn ny kapital som ledd i strategiske allianser. Staten skal fortsatt være majoritetseier med minst 2/3 av aksjene.
