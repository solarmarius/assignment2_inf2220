
28. juni 2001
Astri Aas Hansen
Feministbrev
- Hvordan forklare kvinner fra fattige land at Norge må kutte u-hjelpen fordi vi må ha skattelette, spør nestleder i Arbeiderpartiets kvinnebevegelse, Astri Aas-Hansen, i feministbrev 28. juni 2001.
Kjære feminist
"How is the political situation in your country - Hvordan er den politiske situasjonen i ditt land"?
Dette er inngangsspørsmål til de fleste samtaler når en er på internasjonale konferanser. Så også her i Lisboa, på kvinnekonferansen til Sosialistinternasjonalen. Selv har jeg lært meg trikset, og er kjapt ute med spørsmålet i kaffepausene. Den italienske representanten forteller om situasjonen for kvinnene etter at Berlusconi overtok regjeringsmakten. I Portugal er de stolte over at fedrene har fått fem dagers pappapermisjon. I Mongolia er økonomien igjen på bedringens vei.
Chantal Kambiwa forteller om situasjonen i sitt hjemland, Kamerun. Om kvinners daglige kamp for å skaffe barna mat. Om timers gange hver eneste dag for å hente rent drikkevann. Om helsestasjonene som ikke finnes. Om barna som dør av sykdommer jeg trodde var utryddet, fordi de ikke hadde penger til vaksiner. Om manglende prevensjon og frykten for å bli smittet av AIDS.
Så spør hun hvor jeg kommer fra. Norge, svarer jeg og rødmer. Hvordan skal jeg kunne forklare henne hvordan den politiske situasjonen i mitt hjemland er? Hva skal jeg si? Ja, vi lever i et trygt land. Ja, vi har dekket våre grunnleggende behov for rent vann, mat, bolig, helse og utdanning. Ja, de aller fleste av oss har mer enn nok av det meste. Men, nei, vi har likevel ikke nok til at vi kan gjøre noe særlig for deres situasjon i Kamerun. Fordi skattenivået her hjemme er for høyt. Så høyt at Høyre vil kutte bistandsbudsjettet med 2,5 milliarder kroner for å kunne gi de rikeste i ett av verdens rikeste land lavere skatt.
I stedet begynner jeg å snakke om den norske sommeren. Jeg forklarer henne at Golfstrømmen gir oss varme somre og badetemperaturer i sjøen. I alle fall på Sørlandet....
God sommer og god valgkamp!
