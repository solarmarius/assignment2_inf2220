
Søndag 1. mai 1994
Stortingsrepresentant Odd Holten (KrF) i Halden:
NORGE I EU VIL SKAPE STØRRE FORSKJELLER
-Det norske solidaritetssamfunnet vil stadig svekkes, og de sosiale forskjeller vil bli mer synlige dersom Norge blir medlem av Den Europeiske Union. Det sa stortings-representant Odd Holten (KrF, Østfold) på et møte i Halden 1. mai.
-Blir Norge medlem av EU, vil det medføre at vi får EU-standarder på en rekke områder og tjenester. På det sosialpolitiske området vil et medlemskap føre til at vi ikke kan bruke skatte- og avgiftspolitikken like aktivt for å opprettholde et høyt nivå på de sosiale ytelsene. Da må skatter og avgifter EU-harmoniseres, og inntektene vil gå ned, sa Odd Holten.
-I Norge vil vårt individrettede helse- og sosialsystem der rettighetene går til alle, uavhengig av tilknytning til arbeidslivet, bli svekket. Det "europeisk system" retter seg mot inntektsgivende arbeid. De som er i arbeid og får lønn, blir tatt vare på, de som ikke har inntektsgivende arbeid, kommer dårligere ut. Hvilke konsekvenser dette får de for de arbeidsledige, funksjonshemmede eller hjemmearbeidende, kan man bare tenke seg. Skjevhetene vil øke. Dette kan umulig være en utvikling som er forenlig med en solidarisk sosialpolitikk, sa Odd Holten på KrFs 1. mai-møte i Halden søndag.
