
Tirsdag 3. oktober 2000
Uttalelse fra arbeidsutvalget i Kristelig Folkepartis Kvinner:
Nei til kvinnediskriminerende pensjonsreform
Kristelig Folkepartis Kvinner reagerer sterkt på at den nye innskuddspensjonen i arbeidsforhold som behandles i Stortinget i disse dager, gir rett til å forskjellsbehandle kvinner og menn. Det er utrolig at arbeiderbevegelsens kvinnebevegelse, som har landets likestillingsminister som leder, kan godta et slikt lovforslag. Det sier arbeidsutvalget i Kristelig Folkepartis Kvinner i en uttalelse.
Lovforslaget legger opp til at kvinner som har samme oppsparte pensjonskapital, samme lønn ved pensjonsalder og samme alder som en mann, likevel vil få mindre utbetalt i pensjon. Årsaken til dette er at kvinner i gjennomsnitt lever lengre enn menn. KrFK krever at man utarbeider en "kjønnsnøytral beregningsmodell." Loven tar kun hensyn til forskjell i levealder på grunn av kjønn. Det er mange andre årsaker som spiller inn på levealder - for eksempel røyking - men disse tas det ikke hensyn til. KrFK kan ikke godta en slik forskjellsbehandling av kvinner og menn.
Vi finner det også meget uheldig at man har mulighet til kan tegne innskuddspensjon for kun ti år. Dette vil ramme kvinner særlig hardt, i og med at lever lengst og samtidig ofte lever alene. Det samme gjelder for øvrig den nye foretakspensjonen som ble vedtatt i Stortinget for et halvt år siden. Det er utrolig at Arbeiderpartiet, som mener seg å være best på likestilling, kan godta slike regler for en pensjon som er en del av en arbeidsavtale. Dette er klar forskjellsbehandling av kvinner og menns arbeidsvilkår i samme arbeid og må være et brudd på likelønnsprinsippet i likestillingsloven.
