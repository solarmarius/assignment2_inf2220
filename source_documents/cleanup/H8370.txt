
Stortinget, 11. mai 2004
Karl Eirik Schjøtt-Pedersen (Aps kommunalpolitiske talsmann) og Reidar Sandal (saksansvarlig for kommuneøkonomi) om kommuneproposisjonen for 2005
- Barn og eldre må betale skatteletten til de rikeste
- Regjeringens forslag om bevilgninger til kommunene for neste år vil gi vesentlig dårligere tjenestetilbud og velferdsordninger i Kommune-Norge. Det er uakseptabelt at barn og eldre får svi for at Regjeringen prioriterer skattelettelser til de rikeste framfor velferd og trygghet. Dette er det dårligste kommuneopplegget i Bondevik IIs regjeringsperiode, og det har en markant Høyre-profil, sier Reidar Sandal og Karl Eirik Schjøtt-Pedersen i en kommentar til kommuneproposisjonen for 2005.
117 kommuner og fylkeskommuner er satt under statlig tilsyn. Aldri før har det vært så mange. Underskuddet i kommunesektoren er anslått til 13,1 milliarder kroner før lånetransaksjoner i 2003, noe som utgjør 6 prosent av inntektene. Situasjonen har blitt betydelig forverret i kommunesektoren under Bondevik-regjeringen. I kommune etter kommune har man måtte gjennomføre smertefulle kutt og nedbemanninger. Denne utviklingen vil forsterkes ytterligere neste år.
- Skoler tvinges til å kutte i opplæringstilbud og i bemanning. Sykehjemsplasser legges ned. Og på tross av behovet for flere ansatte innenfor pleie-, omsorgs- og opplæringsyrkene, er det nettopp i disse yrkesgruppene arbeidsledigheten øker mest. Det burde få varsellampene til å blinke i Regjeringen. Men i stedet vil kommunalminister Erna Solberg sende flere besteforeldre ut på anbud. Det er feil medisin i et kommune-Norge som sliter tungt, sier Sandal og Schjøtt-Pedersen.
Sandal og Schjøtt-Pedersen viser til erfaringer med privatisering av eldreomsorgen som har gitt uverdige forhold for mange eldre og skapt bekymring hos mange pårørende.
- Arbeiderpartiet er sterkt kritisk til at Regjeringen ikke vil stoppe opp for å se på erfaringene med dette. De raser bare videre. Arbeiderpartiet mener at vi nå må få en skikkelig gjennomgang av hva dette betyr for brukerne av tjenestene og de ansatte. Vi kommer til å fremme forslag om dette under behandlingen av kommuneproposisjonen.
- For Arbeiderpartiet er det et mål at det skal være samsvar mellom de oppgaver kommunene skal løse og de pengene kommunene har til rådighet. Dette er det ikke gitt noen akseptabel løsning på i forslaget til kommuneøkonomi for 2005. Tvert imot ser det ut til at Regjeringen ønsker at dette spriket skal øke - også i 2005, sier Sandal og Schjøtt-Pedersen.
