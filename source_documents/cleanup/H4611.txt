
18. november1999
Sylvia Brustad
Ap går inn for statlig vikarbyrå
Når Stortinget skal ta stilling til endringer i arbeidsmiljøloven og sysselsettingsloven, vil Ap blant annet gå inn for at det opprettes et statlig vikarbyrå, som underordnes Arbeidsdirektoratet. Ap vil stramme inn reglene for utleie i forhold til det Regjeringen har foreslått. - Ap følger opp tre krav som LO har stilt i forbindelse med utleie, selv om hovedlinjen om liberalisering støttes, sier Sylvia Brustad.
- Et viktig punkt er at Regjeringen sier at du skal kunne leie inn inntil 15 prosent av arbeidsstokken over to år uten avtale med de ansatte. Det mener vi er galt. Vi ønsker i utgangspunktet som LO at det skal foreligge en avtale mellom arbeidsgiver og tillitsvalgte i hvert enkelt tilfelle, sier Brustad.
Ap støtter også LOs krav om at det må være reelle vikarer når innleie fra vikarbyrå tillates. Partiet går videre inn for at et offentlig organ, Arbeidstilsynet, må påse at de nye inn- og utleiereglene overholdes, og også dette er i tråd med LOs syn.
Stortinget skal ta stilling til Regjeringens forslag om å tillate privat arbeidsformidling og uteleie av arbeidskraft før jul.
Forslagene i Ot.prp. nr. 70 (1998-99) Om lov om endringer i arbeidsmiljøloven og sysselsettingsloven bygger på utredningen til det såkalte Blaalidutvalget.
