
22. juni 1998
Sentralstyret
Eldreplanen må følges opp
Vedtak i sentralstyret 22. juni 1998
Målet om å gi eldre med omsorgsbehov en reell trygghet for et kvalitativt godt tilbud ligger til grunn for den vedtatte eldreplanen.
Arbeiderparti-regjeringen la stor vekt på behovet for tett oppfølging, for å få gode resultater.
En kritisk faktor i gjennomføringen vil være personelltilgangen. Vi vil understreke at det er helt nødvendig at den menneskelige ressurstilgang innen sektoren kommer opp på det nivå som handlingsplanen legger opp til. Planen forutsetter eksempelvis en netto tilgang av ca. 4000 sykepleiere. For å nå det målet må arbeidet med gjennomføringen av handlingsplanen "Rett person på rett plass", intensiveres.
Arbeiderpartiet mener innsatsen på dette området må opprioriteres og er innstilt på å tilføre planen ytterligere ressurser.
Arbeiderpartiet vil be Regjeringen om en redegjørelse for hvordan tilstrekkelige personellressurser sikres for å gjennomføre eldreplanen. Arbeiderpartiet vil vise til følgende viktige punkter for å bedre rekrutteringen.
· Kommunene må i større grad enn tidligere legge tilrette for at deltidsansatte medarbeidere innen sektoren kan utvide sine stillingsbrøker til 100%. Ved nytilsettinger bør de utlyste stillingene som hovedprinsipp være 100% stillinger, slik som ellers i arbeidslivet. (Arbeidsmiljøloven inneholder de nødvendige hjemler for deltidsstillinger for de som trenger det.)
· De midler som kommunen får til drift innenfor området må også brukes til en bevisst satsing på å bedre arbeidsmiljøet med målsetning å få ned sykefraværet, redusere slitasjen og stimulere medarbeiderne til å bli lenge i yrket.
· Økt utdanningskapasitet og sterkere satsing på desentraliserte utdanningstilbud blir meget viktig.
· Flaskehalsen i form av for lav kapasitet i prøvenemndene ved avlegging av fagprøve i pleie og omsorgsyrkene må fjernes.
· Regjeringen har redusert kvalifiseringsprogrammet for ufaglærte i psykiatrien og pleie- og omsorgssektoren fra 33 til 18 millioner kroner, og de har redusert etter- og videreutdanningen av hjelpepleiere fra 16 til 11 millioner. Denne satsingen må bringes opp på handlingsplanens foreslåtte nivå som et minimum.
· Arbeiderpartiet forventer at Regjeringen fortløpende holder Stortinget orienterte om eventuelle avvik i forhold til forutsatt utbyggings- og utviklingstakt i eldreplanen.
