
28.08.99
Kristin Halvorsen:
Sosialistisk Venstrepartis Pressetjeneste
Stortinget
 Hvor er Lilletun blitt av?
 Hvor er det blitt av Jon Lilletun i denne valgkampen, undrer SVs leder Kristin
Halvorsen. Skole og utdanning er blitt valgkampens heteste tema, men statsråden sitter musestille og har tydeligvis lite på hjertet. Det er oppsiktsvekkende. Nå har Senterpartiets leder Odd Roger Enoksen sagt at vi ikke kan satse noe ekstra på skolen de nærmeste årene.  Er statsråd Lilletun enig  og er det derfor han ikke lar høre fra seg? spør SVs leder.
 I Voksenåsenerklæringen ønsker Regjeringa å redusere antall elever i klassene. Hva gjør Regjeringa for å oppnå dette målet? Foreløpig ingenting, konstaterer Halvorsen. I mange kommuner er det skåret ned både på skole og på tiltak for barn og unge de siste årene, på grunn av stram kommuneøkonomi.
 Fortsetter dette i to år til så rygger et av verdens rikeste land inn i framtida, mener Kristin Halvorsen.
 Nå må statsråd Lilletun på banen og forklare hvilke planer regjeringa har for å satse på skolen de neste to årene. Som opposisjonspolitiker var Lilletun kjent i alle pressgrupper for å overgå alle andre politikere i å gi løfter.  Nå er det kanskje på tide å holde noen av dem?, undrer SV-leder Kristin Halvorsen.
