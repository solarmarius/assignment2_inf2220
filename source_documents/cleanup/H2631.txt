
Lørdag 28. mai 1994
KrF-leder Kjell Magne Bondevik i Ålesund:
STATSMINISTEREN MÅ RYDDE OPP
I SINE EU-UTTALELSER
-Statsminster Gro Harlem Brundtland må rydde opp i sine misvisende uttalelser om overgangen til den tredje fase i EU-unionen. Det er viktig at det gis korrekt informasjon foran folkeavstemningen, og i så måte har statsministeren et særlig ansvar. Det sa Kristelig Folkepartis leder Kjell Magne Bondevik i et foredrag i Ålesund lørdag formiddag.
-Det er feil når statsministeren i Stortinget hevdet at Norge står helt fritt å velge om vi skal inn i EUs tredje fase med felles valuta og sentalbank. Statsministerens uttalelser etter Hallvard Bakkes utspill er uklare, og etter min mening fort-satt misvisende. Hun viser til at de nasjonale parlamentene kan vurdere om kriterene for tredje fase er til stede, men dette er slett ikke det samme som at de står fritt. Dersom kriteriene er tilstede, tilsier både Maastricht-traktaten og de tyske og nederlandske uttalelse som statsministeren har vist til at EU-medlemmene skal gå inn i den tredje fase, sa Bondevik.
Han stilte også spørsmålet om hvorfor Danmark og England har fått egne protokoller om at de står fritt i dette, dersom det er slik at alle medlemsland står fritt, og minnet om at han hadde utfordret statsministeren på dette spørsmålet under den siste EU-debatten i Stortinget. Det er denne debatten som har blusset opp igjen etter utspillet fra SME-leder Hallvard Bakke.
-Jeg synes statsministeren gir misvisende informasjon om dette, og det er alvorlig. Hun bør snarest erkjenne dette, og ved første anledning gi Stortinget korrekt informasjon. Et naturlig tidspunkt for en avklaring vil være i den stortings-meldingen om EU som regjeringen har bedbudet, og den debatt vi skal ha i Stortinget om meldingen etterpå. Kommer ikke en slik avklaring, må vi forfølge saken, sa Kjell Magne Bondevik i Ålesund lørdag formiddag.
