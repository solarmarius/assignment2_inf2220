
fredag 9. juni 2000 14:19:01
Gunnar Kvassheim (v)
Utbygging av Nordsjøen bør være under folkevalgt ledelse!
Regjeringens forslag om at utbyggingsprosjekt under 10 mrd kroner ikke skal behandles i Stortinget får ikke Venstres støtte.
Regjeringens forslag vil i praksis bety at meget få prosjekt vil bli forelagt Stortinget. Dette betyr at Stortinget blir fratatt viktig informasjon og muligheten for å diskutere viktige spørsmål knyttet til store prosjekt. At Stortinget involveres fører til større åpenhet rundt viktige beslutninger.
Venstre opplever det også som et demokratiproblem at beslutningsmyndigheten til nær sagt alle utbyggingsprosjekter sentraliseres til departementet.
Kaasenutvalget som så på kostnadsoverskridelser i forbindelse med ulike byggeprosjekter etter 1995 konkluderte med at for lite informasjon og for dårlig tid før beslutninger ble tatt var viktige årsaker til overskridelser.
-Jeg opplever at forslaget fra Regjeringen går i motsatt retning av det utvalget påpekte, sier Venstres parlamentariske nestleder Gunnar Kvassheim.
