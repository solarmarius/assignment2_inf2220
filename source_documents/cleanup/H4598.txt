
13. desember 1999
Erik Dalheim
Glad for ekstra kulturmidler til Buskerud
Presseutdrag fra Erik Dalheims innlegg i stortingsdebatten 13. desember om kulturbudsjettet for 2000. Dalheim kommenterer Drammen teater, Vassdragssenteret Labro og den planlagte flerbrukshallen i Nedre Eiker.
I Stortingets debatt vedr. Kulturdepartementets budsjett for år 2000, viste Erik Dalheim i sitt innlegg til at Drammen i mange år hadde et vakkert teater uten et fast ensemble. Store ressurser ble nedlagt fra lokale myndigheter for å gi gode arbeidsvilkår der for Riksteateret. Det gikk ikke da, men alternativet ble et banebrytende, flerkulturelt teater som skal ha sin forankring i barne- og ungdomsperspektivet. Dette teater, som har fått navnet Brage, er nå byens og distriktets stolthet, sa Dalheim. Han viste til at teateret i løpet av en kort periode har evnet å synliggjøre seg som en kulturressurs også utover egen region. Den ekstramillionen som nå bevilges, er for de involverte en mektig stimulans for videre utvikling.
I forhold til Vassdragssenteret Labro, viste Dalheim til det unike fundament de siste hundre års vannkraftutbygging har gitt Norge. De utfordringer vi nå står overfor, er en videreutvikling av dette, men med de miljøkrav som nåtiden og framtiden vil kreve. Dalheim understreket derfor at senteret også burde utvikle seg offensivt utover det et tradisjonelt museum er, til også å bli et senter for videreformidling av kunnskap, og ikke minst også et senter hvor de som skal være beslutningstakere, administrativt og politisk, kan hente kunnskap om hva en framtidsrettet forvaltning av våre vannkraftressurser krever. Her kan Labro gi ny dimensjon til utnyttelse av våre historiekunnskaper, sa Dalheim. En smidighet fra komiteens side, i dekning av én million med 300.000 kroner til driftsoppstart, blir en spennende nøkkel for prosjektet.
Avslutningsvis overbrakte Dalheim en stor takk fra ordfører Rolf Bergersen i Nedre Eiker. Kommunestyreflertallet vil der sikre et solid flertall for å følge opp kommunens ansvar i forhold til den tillit som Stortinget nå viser ved å bestemme at én av to flerbrukshaller nå legges til Mjøndalen. Dette skulle papirarbeideren og fotballegenden Gubbe Andersen fra Mjøndalen ha opplevd, sa Dalheim.
