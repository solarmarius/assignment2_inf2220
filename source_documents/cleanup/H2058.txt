
Pressemelding Onsdag 29. januar 1992
ALSAKER ANMELDER RASISTISK PLAKAT
Stortingsrepresentant Svein Alsaker (KrF, Hordaland), har i et brev til Oslo Politi-kammer bedt kriminalavdelingen se nærmere på en plakat som blant annet har vært hengt opp på universitetsområdet i Oslo. Plakatens innhold er sterkt anti-semittisk, og klart i strid med straffeloven, mener Svein Alsaker, som var dommer i Bergen Byrett før han ble stortingsrepresentant.
Plakaten domineres av et tegning med en David-stjerne midt i et edderkoppnett. I dette nettet sitter samtlige samfunnsinstitusjoner fanget. Teksten på plakaten er en oppfordring til å bekjempe "den nazi-sionistiske infiltrasjon i alle kristne organisasjoner og kirker", og til å være med og frigjøre landet fra "sionismens verdensomspennende fordekte innflytelse som er til skade for Norge og alle folkeslag". Plakaten er signert "Folkets motstands-bevegelse (Det kristne alternativet)", og opererer med en postboksadresse på Tøyen i Oslo. Den såkalte "bevegelsen" sender plakater av denne typen til en rekke enkeltpersoner i posten, blant annet politikere og prester.
Svein Alsaker skriver i brevet til Oslo Politikammer at han vurderer plakaten som jødefiendtlig propaganda og påvirkning av alle groveste karakter. Generalpreventive hensyn tilsier derfor at saken blir fulgt opp. Han viser også til at det er en gryende antisemittisme en rekke steder i Europa, ikke minst i en rekke tidligere Sovjetrepublikker, noe som har ført til masseutvandring av jøder fra det tidligere Sovjet til Israel. "Vi har også en gryende nazistisk bevegelse i vårt eget land. Jeg er derfor av den oppfatning at man bør slå ned på tilløp av denne karakter for å hindre videreutbredelse av slik propaganda," skriver Svein Alsaker til Oslo Politikammer.
I brevet henviser Alsaker til straffelovens paragraf 135 a, eller "rasisme-paragrafen". Denne paragrafen er undergitt ubetinget offentlig påtale. Alsaker har derfor ikke levert en formell anmeldelse, men ber om at saken blir påtalemessig vurdert og etterforsket.
