
Fredag 8. mai 1992
Nestleiar Valgerd Svarstad Haugland i Åsane KrF:
VI ER FORPLIKTA PÅ TOLERANSE OG NESTEKJÆRLEIK
Det kan vere ei vanskeleg balansegang mellom å framheva ein kristen etikk og moral, og det å å ha ein kristen haldning til dei som ikkje lever slik vi meiner er rett. Vi må ikkje gløyma at vi er forplikta på toleranse og nestekjærleik, og skal vere eit bilete på korleis ein kristen skal vera. Dette sa Valgerd Svarstad Haugland, nestleiar i Kristeleg Folkeparti, på eit møte i Åsane KrF fredag. Ho streka under at målet må være å forfekta dei rette normene og syne toleranse og nestekjærleik i praksis.
Valgerd Svarstad Haugland viste til at mange har sterke synspunkt på etiske konfliktar like til dei sjølv kjem i nærkontakt med problemet. -Må vi oppleva at dotter vår kjem heim og fortel ho er gravid før vi sluttar å fordøme ugifte mødre? Må ein av borna våre verte "sambuar" før vi sluttar å vise avsky mot sambuarar? Må vi oppleve at son vår kjem heim og seier han er homofil før vi sluttar å trakassere dei homofile? spurde Valgerd Svarstad Haugland. Ho streka under at ho for sin del ynskjer å vere talskvinne for ein konservativ moral, men ho var og opptatt av dei som ikkje vil eller ikkje klarer å fylgje dette mønsteret.
-Når KrF er imot ein partnarskapslov for homofile, er ikkje det fordi vi ynskjer å "slå ned" dei homofile, men vi vil gje eit signal om at det ikkje er aktuelt for oss å stille homofilt sambuarskap på lik line med ekteskapet, slo ho fast.
Nestleiaren i KrF sa og at ein debatt om kva slags fordomar man kan ha mot homofile bør takas i mange miljø, men ho avviste at ein slik debatt kan koblas opp mot den aktuelle saka.
-Vi må halde oppe den gode moral, men vi må ikkje fordøma dei som som ikkje "held mål", og nekta å ha med dei å gjere. Noko av det sterkaste eg har opplevd var då ei eldre dame ringte inn til eit fjernsynsprogram eg var med i. Då ho vart spurt om kva ho ville gjere om sonen hennar kom heim og sa han var homofil, svara ho: "Eg ville ha kasta han ut. Eg er jo ein kristen, så eg ville ikkje hatt noko meir med han å gjere." Er det å syne kristen nestekjærleik? spurde Valgerd Svarstad Haugland i foredraget sitt i Åsane KrF fredag.
