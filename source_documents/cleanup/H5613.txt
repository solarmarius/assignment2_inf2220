
28.02.2002
Åslaug Haga (Sp)
Nødvendig med aktivt eierskap
-Det er lett å slutte seg til de målsetninger som Regjeringen presenterer i redegjørelsen. Allikevel savner jeg en konkretisering på flere punkter, sier Åslaug Haga i en kommentar til kulturministerens redegjørelse om NRK i dag.
-Statsråden var særdeles uklar om framtidig finansiering av NRK. I lys av statsrådens ansvar for rammebetingelsene for NRK er dette uholdbart. Ellers er det interessant å registrere at Regjeringen har trådt ett skritt tilbake i forhold til spørsmålet om å endre momsreglene for NRK. Senterpartiet skal gi statsråden full støtte i å rette opp opplagt urimelige regler og bidra til å styrke NRKs økonomiske rammer og mulighet for en rasjonell drift av bedriften, sier Åslaug Haga. Hun viser til at Sp har foreslått å gi NRK full fradragsrett for inngående moms.
Statsråden var heller ikke klar når det gjaldt hvilke konsekvenser en omlegging av distriktskontorene vil ha for programtilbudet. - Senterpartiet er selvsagt fullstendig klar over prinsippene for styring av NRK. Senterpartiets ærend er derfor ikke å detaljstyre NRK. Men som i alle andre aksjeselskap kan ikke eieren undra seg å mene noe om store strukturendringer. Et styre må jo ha noe å styre etter. Spørsmålet om omorganisering av distriktskontorer er ikke kun et spørsmål om interne disposisjoner. Jeg er bekymret for at dette i vesentlig grad vil kunne påvirke programtilbudet og svekke den stillingen NRK har i befolkningen.
