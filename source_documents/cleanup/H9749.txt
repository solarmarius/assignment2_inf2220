
Dato: 17. november 2005
Finanspolitisk talsmann i FrP, Ulf Leirstein
- Et budsjett for folk flest
- FrPs alternative statsbudsjett er et godt budsjett for folk flest. Det har betydelige skatte- og avgiftslettelser, i tillegg til en langt bedre sosial profil enn det regjeringen Stoltenberg har lagt opp til, sier FrPs finanspolitiske talsmann, Ulf Leirstein.
- FrPs budsjettforslag har en tydelig sosial profil. Vi reduserer en rekke avgifter på vanlige forbruksvarer. Vi er nå det eneste partiet som ikke går inn for å øke matmomsen. Samtidig reduserer vi bensin- og bilavgifter, som rammer folk uansett inntekt. Vi gjeninnfører også gravferdsstøtten, øker minstefradraget for eldre og uføre og trapper opp pensjonen for gifte og samboende pensjonister. I sum gir dette de svake gruppene i samfunnet en håndsrekning.
Leirstein forklarer at budsjettet fokuserer på å innfri FrPs lovnader i valgkampen.
- For FrP er det avgjørende å holde det vi lover. Derfor øker vi bevilgningene til pasientbehandling kraftig og styrker politiets budsjetter.
- FrP legger opp til en betydelig satsing på infrastruktur. Vi følger opp våre lovnader i Nasjonal Transportplan og øker bevilgningene til veg og vegvedlikehold med 7,5 milliarder. Dette er investeringer i fremtiden, som gjør at vi mener det er fornuftig å øke bruken av oljepenger for å sikre. Dette handler ikke om rent forbruk, men viktige avgjørende investeringer.
FrP overfører 300 milliarder kroner til oljefondet som betyr 50 mrd. i økte overføringer kontra 2005 budsjettet. Partiet øker bruken av oljepenger med 16,8 milliarder.
- Med statens rekordstore inntekter er det ingen grunn til at folk flest her i landet ikke skal få dekket sine primære behov. Det handler om politisk vilje. Landets enorme oljerikdom må komme folk flest til gode.
