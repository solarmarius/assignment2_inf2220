
Pressemelding fra Høyre, KrF og Venstre, 13. juni 2002
Ivar Kristiansen
Nei til storstilte statlige strukturfond
- Vi har fått gjennomslag for hovedtrekkene i eierskapsmeldingen. Vi fikk tilslutning til Regjeringens vurderinger av det statlige eierskapet, og vi har unngått bevilgninger i titalls milliardklassen til et statlig strukturfond, sier de næringspolitiske talspersonene for Samarbeidspartiene, Ivar Kristiansen (H), Olaf Gjedrem (KrF) og May Britt Vihovde (V).
Innstillingen om eierskapsmeldingen ble i dag avgitt av næringskomiteen. Fremskrittspartiets forslag om å opprette et strukturfond med betydelige midler fikk ikke flertall i komiteen. Regjeringen får gjennomslag for de 10 prinsippene for godt statlig eierskap som er beskrevet i meldingen, behovet for å styrke rammebetingelsene for norske private eiere, og unngikk det omdiskuterte strukturfondet.
Med enkelte unntak har også Regjeringen fått gjennomslag for rammene for statlig eierskap i de enkeltselskaper som er beskrevet i meldingen. Staten har dermed fått det nødvendige handlingsrommet for å opptre som en forutsigbar og profesjonell eier. Den nødvendige handlefrihet er også sikret når det gjelder Telenor. Regjeringen vil fortsatt ha fullmakt til å redusere statens eierandeler til 34 pst ved fusjoner og oppkjøp. Fremskrittspartiets ønske om at staten ikke under noen omstendighet skulle redusere sin eierandel til lavere enn 50,1 pst i Telenor, blir derfor ikke realisert.
