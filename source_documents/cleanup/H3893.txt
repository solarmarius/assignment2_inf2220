
7.3.2000
Tor Nymo,
Pressemelding fra
SP-INITIATIV FOR Å STYRKE VOLDSOFRENES RETTIGHETER FIKK GJENNOMSLAG I STORTINGET
- Jeg er svært tilfreds med komiteens behandling av denne saken og med at Stortinget ber Regjeringen foreta en samla gjennomgang av tiltak som kan styrke voldsofrenes situasjon. Dette er i tråd med intensjonen i det forslaget som jeg fremmet før jul, sier en fornøyd justispolitisk talsmann i Senterpartiet Tor Nymo.
Dokument 8- forslaget som i dag ble behandlet ,vektlegger at det må ses helhetlig på ofrenes situasjon. Det vil si at. forebyggende tiltak, styrking av ofrenes stilling i retts- og helsevesen, samt reparerende tiltak må sees i sammenheng.
- Selv svært alvorlige saker faller i dag utenfor rettsapparatet. sa Tor Nymo under debatten i Stortinget. Vi vet, f.eks, at 9 av 10 voldtektssaker henlegges, samtidig som mørketallene skal være meget store. Fokuserer vi bare på behandlingen i rettsvesenet, faller de største offergruppene utenfor. Fokuserer vi på reparasjon, støtte fra helsevesenet, omsorgspersoner, erstatningsoppgjør etc. faller det forebyggende arbeid utenfor. Det virker selvsagt forebyggende med trussel om straff hvis man begår overgrep, men straffetrusselen må være reell og oppklaring må skje hurtig, sa Nymo videre.
- Jeg er også glad for at komiteen sier at regjeringen også skal vurdere om det kan være hensiktsmessig å arbeide for et tillegg i den Europeiske Menneskerettighetskonvensjonen som styrker vernet om voldsofre, understreket Nymo. - Det finnes ingen enkel løsning mot vold. Derfor er det nødvendig å ta i bruk et bredt spekter av tiltak for voldsofrene slik Senterpartiet i dag har fått gjennomslag for, avsluttet en fornøyd Tor Nymo.
