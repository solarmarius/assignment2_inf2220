
30. november, 16 45
Pressemelding fra Arbeiderpartiet, SV og Senterpartiet
-----------------------------------------------------------------------------------------------------------------
- Regjeringa vil ikke berge Stockholmstoget
I forbindelse med at Samferdselskomiteen i dag avga sin innstilling ble det klart at Regjeringen ikke vil redde den daglige togforbindelsen til Sverige. Fra jul vil toget til Stockholm bare gå i helgene og om sommeren.
Ap, SV og Sp står sammen i budsjettinnstillingen om å bevilge penger for å opprettholde den daglige driften, inntil et varig tilbud er på plass. For 2004 vil det dreie seg om 25 mill. kroner.
- Det er forstemmende at Regjeringa ikke kan finne 25 mill. kroner til Stockholmstoget, og på denne måten redde togforbindelsen. Jeg forstår ikke disse prioriteringene fra en statsråd fra Venstre, sier Starrfelt, samferdselspolitisk talskvinne for Ap.
- Det har vært togforbindelse mellom Stockholm og Oslo i 133 år, det er uforståelig at Regjeringa kan leve med at den mest miljøvennlige alternative å reise på, nå blir lagt ned, sier Heidi Sørensen, samferdselspolitisk talskvinne for SV
Regjeringspartiene og FrP sier i innstillingen at de jobber for å slippe andre aktører til for å drive togforbindelsen mellom Stockholm og Oslo, men vil ikke tidfeste når dette kan skje.
- Nå som togtilbudet mellom Oslo og Stockholm blir kraftig redusert, vil det bli vanskelig å bygge opp tilbudet igjen senere, sier Jorunn Ringstad, samferdselspolitisk talskvinne for Sp.
