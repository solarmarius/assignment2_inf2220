
12.02.03
Jorunn Ringstad
Jorunn Ringstad fryktar redusert helsetilbod i vest.
Helse Vest har varsla at dei må spare om lag 600 mill. kroner dei neste åra. Jorunn Ringstad frå Senterpartiet fryktar ei forverring i helsetilbodet til folk i regionen.
I Stortingets spørjetime idag fremma representant Ringstad eit spørsmål om Helseministeren vil stille meir midlar til disposisjon for at tilbodet til innbyggjarane ikkje må strammast inn. Svaret frå settestatsråden var ikkje tillitvekkjande, seier Ringstad: "Statsråden slo fast at det kjem høgare krav til effektivisering. I klårtekst tyder dette at delar av tilbodet må strammast inn på eit eller anna vis. Det er og vanskeleg å se for seg at eit kutt på 600 mill. kroner ikkje vil få konsekvensar for tilbodet til folk flest".
Ringstad er ikkje nøgd med at Statsråden ikkje hadde lovnader om særskilte tiltak, til dømes ei ekstra løyving, for å bøte på situasjonen i ei prekær tid for Helse Vest-regionen.
"Omlegginga til statlege helseforetak tyder at bedriftsøkonomiske omsyn vert viktigare i helsepolitiske beslutninger, og Senterpartiet åtvara mot denne utviklinga", seier Jorunn Ringstad
