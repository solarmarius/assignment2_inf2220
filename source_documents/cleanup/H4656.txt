
27. august 1999
Karl Eirik Schjøtt-Pedersen
Regjeringen passiv om Hurtigruten
- Jeg er meget skuffet over at Regjeringen ikke gir støtte til Arbeiderpartiets forslag om å sikre daglige seilinger med Hurtigruten på hele strekningen Bergen-Kirkenes også etter 2002. Det sier Arbeiderpartiets samferdselspolitiske talsmann Karl Eirik Schjøtt-Pedersen i en kommentar.
Både under debatten mellom oss i Ålesund i går kveld og i en kommentar til Aftenposten i dag avviser samferdselsministeren å gå ut med støtte til forslaget. Han viser til høringsrunden og at Regjeringen vil ta standpunkt i Nasjonal transportplan neste år. Det kan ikke tolkes annerledes enn at Regjeringen holder åpent for et annet seilingsmønster enn nå.
Hurtigruten må få avklart sine rammevilkår. Arbeiderpartiets opplegg betyr nybygg av minst 2 og inntil 5 nye hurtigrutefartøy. Dette er viktig også for norsk verftsindustri, sier Schjøtt-Pedersen.
