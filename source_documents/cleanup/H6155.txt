
02.09.02
Arbeiderpartiet
Hvorfor rammes industrien av arbeidsledighet?
Det er definitivt behov for industri i Norge også i framtiden, sier stortingsrepresentant Torstein Rudihagen. Men spør samtidig; hvorfor er industrien oppe i den krisen vi ser i dag? Han mener at skylden ligger dels hos partene i arbeidslivet som har blitt enige om kraftige lønnsøkninger, og dels hos politikerne som ikke har klart å holde igjen i finanspolitikken..
Konkurranseutsatt industri skaper arbeidsplasser, bidrar med valutainntekter og gir grobunn for læring, nytenkning og utvikling. En nedbygging av industrien gjør økonomien mer sårbar, og reiser spørsmålet om hva vi skal leve av når oljeinntektene en gang tar slutt. Derfor er det definitivt behov for industri i Norge også i framtiden.
Det er bekymringsfull at nedbyggingen av industrivirksomhet på mange måter er en prosess det er umulig å snu. Kompetanse og produksjonsanlegg blir borte dersom de ikke blir vedlikeholdt. Samtidig er det nødvendig med omstilling og strukturendringer. Noen virksomheter vil bli ulønnsomme, mens andre vil vokse fram. Det er vanskelig for politikere å vite hvilken virksomhet som har livets rett i det lange løp. Det er derfor lite ønskelig med selektiv næringsstøtte. I stedet bør vi satse på mer generelle tiltak som kan bedre rammebetingelsene for norsk konkurranseutsatt industri.
Skylddeling
Men hvorfor er industrien oppe i den krisen vi ser i dag?
Norsk økonomi er preget av kraftig vekst i husholdningenes inntekter. Dette gir stor etterspørsel etter varer og tjenester. Arbeidsmarkedet er stramt, og lønnstilleggene har vært store. Samtidig sliter industrien med dårlig lønnsomhet, ikke minst pga. den sterke kronen. En viss nedbygging av konkurranseutsatt industri er ikke til å unngå når en har besluttet å styre oljemilliarder inn i økonomien i en periode med høy aktivitet. Men problemene er langt større enn nødvendig. Skylden ligger dels hos partene i arbeidslivet som har blitt enige om kraftige lønnsøkninger, og dels hos politikerne som ikke har klart å holde igjen i finanspolitikken.
Norges Bank
Norges Bank styrer mot ett mål som er en årsvekst i prisene over tid på nær 2,5 prosent. Det er bankens vurdering at en rentenedsettelse ville kunne føre til høyere prisstigning.
Dersom Norges Bank satte ned renten ville den kortsiktige effekten være lavere kronekurs. Presset i økonomien ville sannsynligvis ført til at lønnsveksten ville blitt enda høyere enn den er. Lavere kronekurs vil føre til at importerte varer blir dyrere, og samlet vil dette resultere i høyere pris- og kostnadsvekst.
I perioden 1998-2003 ser det ut til at lønningene i Norge stiger med 15 pst. mer enn lønningene i de land vi konkurrerer med. Med en mer ekspansiv pengepolitikk vil dette gapet bli enda større, og industrien vil tape ytterligere konkurranseevne.
I en slik situasjon vil det være mindre attraktiv for aktørene i valutamarkedet å sitte med norske kroner. Dette kan føre til at de markedsbestemte, lange rentene går opp og svingningene i kronekursen kan bli store. En pengepolitikk som gir høy og varierende inflasjon ville ført til større svingninger i produksjon og sysselsetting og ville dessuten gitt er mer ustabil valuta. Styringsmålet på 2,5 pst. har sin bakgrunn i at dette er på linje med inflasjonen i EU. En høyere prisstigning i Norge vil føre til ytterligere tap av konkurranseevne, noe som vil være ødeleggende for industrien på lang sikt.
Det står i forskriften til Norges Bank at:
"Pengepolitikken skal sikte mot stabilitet i den norske krones nasjonale og internasjonale verdi, herunder også å bidra til stabile forventninger om valutakursutviklingen. Pengepolitikken skal samtidig understøtte finanspolitikken ved å bidra til å stabilisere utviklingen i produksjon og sysselsetting."
Det operative målet til sentralbanken er imidlertid en inflasjon nær 2,5 pst. Det betyr at banken skal bruke sitt eneste virkemiddel - renten - på å nå dette målet. Tanken bak dette er at sentralbanken best kan bidra til de overordnede målene om stabilitet i valutakurs og aktivitet ved å konsentrere seg om å holde inflasjonen lav og stabil. Det kan tenkes situasjoner der det er innbyrdes strid mellom det operative målet og de overordnede målene. I dagens situasjon med høyt press i økonomien og sterk krone, tilsier hensynet til stabil aktivitet at renten settes ytterligere opp, mens hensynet til stabil kronekurs tilsier at renten settes ned. Samtidig tilsier hensynet til lav inflasjon at renten holdes uendret. Det er dette sentralbanken gjør. Ved å holde inflasjonen lav bidrar sentralbanken til stabile forventninger om valutakursutviklingen. Ved høy inflasjon vil forventningene om hvordan valutakursen vil utvikle seg vil være mer ustabile, noe som både vil føre til at valutakursen faktisk svinger mer, og at det blir større variasjoner i aktivitet og sysselsetting. Det er derfor mye som tyder på at større vekt på stabil valutakurs og/eller stabil produksjon og sysselsetting i den operative pengepolitikken ville virke mot sin hensikt, fordi resultatet lett ville blitt høy inflasjon og i neste omgang større ustabilitet.
Bør vi endre dagens pengepolitikk?
For at Norges Bank skal kunne utføre den oppgaven den er pålagt i forskriften på en god måte, er det viktig at den har troverdighet. Dersom det sprer seg tvil om hvorvidt pengepolitikken er under omlegging, vil dette kunne skade bankens troverdighet. Det vil derfor være uheldig med en offentlig debatt der det skapes tvil om pengepolitikken.
Erfaringene fra det siste tiåret har vist at det er vanskelig å styre etter en fastkurspolitikk. Særlig i en situasjon der oljeinntekter skal fases inn i økonomien er det viktig at pengepolitikken fungerer som et anker. Samtidig er det avgjørende at finanspolitikken og partene i arbeidslivet tar sin del av ansvaret.
