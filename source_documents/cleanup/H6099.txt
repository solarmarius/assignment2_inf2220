
16.08.02
Senterpartiet
Odd Roger Enoksen
Åslaug Haga
Sp vil fordoble støtten til musikkfestivalene
Senterpartiet vil foreslå å doble støtten til norske musikkfestivaler i statsbudsjettet for 2003. Festivalstøtte på 20,5 millioner til 41 musikkfestivaler med over en halv million besøkende, er et for lavt beløp i forhold til aktiviteten, sa Odd Roger Enoksen og Åslaug Haga da de i dag møtte ledelsen for Notodden Bluesfestival på Notodden.
Festivalene er spredt rundt over hele landet og spiller en viktig rolle som formidler av musikk utenfor de store byområdene. Festivalene er også viktige når det gjelder å videreutvikle de ulike musikksjangrene, for eksempel gjennom bestillingsverk, festivalkomponister og utvikling av nye formidlingsmåter.
Senterpartiet vil på ingen måte bidra til at de etablerte kulturinstitusjonene får mindre støtte fra staten. Men det blir et godt bilde på hvor lite musikkfestivalene får, når man sammenligner støtten til festivalene med støtten institusjonene får. Notodden Bluesfestival har nesten like mange besøkende på noen få, hektiske dager, som for eksempel Teater Ibsen i Skien har på et helt år. Notodden Bluesfestival solgte i år 21 000 billetter, men fikk bare 800 000 kr i statsstøtte. Teater Ibsen i Skien mottok i fjor 11 millioner kr fra staten, og hadde et publikumstall på 27 000. Dette viser bare at festivalstøtten må økes, sier Haga.
Norske musikkfestivaler engasjerer tusenvis av folk til dugnadsarbeid hvert år. De er en viktig inntektskilde for norske artister, de genererer enorme inntekter for overnattings-og serveringsbedrifter, for handelsstanden og er med på å skape optimisme og samhold i mange lokalsamfunn rundt om i landet. Kort sagt gjør festivalene Norge til et bedre land å bo i.
