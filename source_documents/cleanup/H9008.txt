
Stortinget, 18. februar 2005
Arbeiderpartiet, Høyre og Kristelig Folkeparti
Regjeringspartiene og Arbeiderpartiet er blitt enige om den videre satsingen for økt innenlands bruk av naturgass.
I forbindelse med behandlingen av stortingsmelding nr 47 om innovasjonsverksemda for gasskraftteknologiar mv har regjeringspartiene og Arbeiderpartiet blitt enige om utbyggingen av infrastruktur for innenlands bruk av naturgass. Partiene viser også til industriutvalgets flertallsinnstilling om forutsetningene for statlig deltakelse ved etablering av infrastruktur for gass. Partiene er enige om at Statnett eller et annet statlig selskap, sammen med andre kommersielle aktører får i oppdrag å gå inn i konkrete drøftinger med industrien, blant annet i Grenland og Trøndelag, med sikte på å realisere rørløsning for transport av gass. Statlig medfinansiering av gassrør inn Trondheimsfjorden begrenses til å støtte grenrør til aktuelle steder og eventuell nødvendig utvidelse av rørdiameter for hovedrøret. Resultatene av disse prosessene kan danne grunnlag for distribusjon av gass til andre steder langs kysten, for eksempel Mongstad.
- Dette er en viktig industripolitisk enighet, sier partienes talspersoner Rolf Terje Klungland, Ap, Leif Frode Onarheim, H og Bror Ynge Rahm, KrF. - Tilgang på naturgass er viktig for utvikling av industrien i de aktuelle områdene. Under Stortingets arbeid med meldingen er det kommet innspill fra industrien om medfinansiering, større volum enn forutsatt i meldingen og villighet til å inngå langsiktige kontrakter om kjøp av gass. Industrien har gitt klart uttrykk for at en rørløsning er den beste måten å sikre tilfredsstilende tilgang på naturgass. Derfor er vi glade for at vi har funnet sammen om en løsning som legger til rette for dette, sier Klungland, Onarheim og Rahm.
Partiene er også enige om økt fokus på utvikling av CO2-kjeden fra CO2-fangst til lagring og injeksjon for økt oljeutvinning, og ber Regjeringen komme tilbake til dette før sommeren.
