
08.05.03
Hill-Marta Solberg, finanspolitisk talskvinne
Krever omfattende tiltak mot arbeidsledighet i Revidert
- Det er svært alvorlig at ledigheten fortsetter å stige, og det viser at Regjeringens sysselsettingspolitikk har vært mislykket, sier Arbeiderpartiets finanspolitiske talskvinne Hill-Marta Solberg.
Ledighetstallene som Aetat la fram i dag, viser at hele 91 600 personer nå står helt uten arbeid. Ledigheten utgjør i følge Aetat 3,9 prosent av arbeidsstyrken, og økte med 2.900 fra utgangen av mars til utgangen av april. På ett år har ledigheten økt med 21.600 personer, dvs. 31 prosent.
- Når vi opplever en så sterk vekst i ledigheten, viser det at Regjeringens økonomiske politikk er mislykket. Vi ser at veksten i ledigheten vi har hatt over lang tid, fortsetter. Regjeringen kom altfor sent i gang med tiltak mot ledighet, og de har ikke gjort nok. Derfor må det komme omfattende tiltak mot arbeidsledighet i Revidert nasjonalbudsjett, sier Solberg.
Tallene viser at den registrerte arbeidsledigheten har økt med 31.660 personer siden Bondevik II-regjeringen overtok den 19. oktober 2001.
- Dette er en utvikling som vi ikke vil sitte rolig og se på. Derfor haster det å komme i gang med omfattende tiltak for å snu denne alvorlige utviklingen, sier Solberg.
