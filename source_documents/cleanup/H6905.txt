
20.03.03
Åslaug Haga
Åslaug Haga vil utvide Buskeruds prosjekt til hele landet
Åslaug Haga ønsker å etablere et nasjonalt forsøk med samarbeid mellom skole og idrettslag, som kan sikre et daglig tilbud til alle barn og unge om fysisk aktivitet. - Vi må få ungene våre i aktivitet! Det gir økt trivsel samtidig som det er god forebygging, sier Haga.
Åslaug Haga besøkte i dag Buskerud som første post på programmet som ny leder i Senterpartiet. Her stiftet hun nærmere bekjentskap med det regionale samarbeidet mellom bl.a Buskerud fylke, kommuner og Buskerud Idrettskrets, som skal gi barn minst én time fysisk aktivitet daglig i skole/barnehage. Dette forsøket er unikt, og baserer seg på en svensk modell som omfatter hele 900 skoler. Ideen er at frivillige organisasjoner og skole kan samarbeide for å hjelpe barn til en helsefremmende livsstil.
- Prosjektet i Buskerud er unikt, og burde utvides til hele landet, sier Haga. - Senterpartiet vil derfor foreslå dette når Stortinget om kort tid skal behandle Stortingsmeldingen "Resept for et sunnere Norge: Folkehelsepolitikk"; den såkalte Folkehelsemeldingen.
