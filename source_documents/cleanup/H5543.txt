
06.02.02
Rolf Reikvam, leder av Stortinget s kirke-, utdannings-, og forskningskomité
- Styrk utenlandsstudiene!
SV ønsker at flere studenter skal ta hele eller deler av utdanningen sin i utlandet.
- Kjennskap til andre språk, og forståelse for andre samfunn og kulturer er viktig kompetanse for den enkelte og det norske samfunnet, sier Rolf Reikvam. Han har i dag tatt til orde for at det økte omfanget av studier i utlandet også må følges opp av tiltak for å heve kvaliteten på utenlandsstudiene.
- Vi må sikre god kvalitet og et mangfold i studietilbudene. Man må unngå opphopning av norske studenter på noen få læresteder, for det fremmer ikke kjennskap til andre språk og kontakt med andre lands kultur. Det må også være et mål at flere skal studere utenfor de tradisjonelle vestlige studielandene, mener Reikvam. Han trekker fram to tiltak som kan bidra til å styrke ordningen med studier i utlandet.
- Vi ønsker å gi studentene flere tilbud om utvekslingsavtaler mellom læresteder i Norge og utlandet. Dette vil bidra til faglig kvalitetssikring av studiene og forenkle godkjenningen av delstudier i utlandet.
- Veiledningen av norske studenter som skal studere i utlandet må bli bedre, for å gi dem reelle valgmuligheter blant forskjellige universiteter og forskjellige studieland. I dag er det i for stor grad overlatt til hver enkelt student å orientere seg i jungelen av tilbud rundt omkring i verden.
- Det er vanskelig for studentene å vurdere utdanningstilbudenes faglige kvalitet. Resultatet kan fort bli at valgene styres av hvilke utdanningsinstitusjoner som er flinkest til å markedsføre seg, sier Reikvam
