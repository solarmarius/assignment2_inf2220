
12.oktober 2004
Trine Skei Grande, Venstre
- Distriktskommisjonen på regionalt villspor
- Det er gledelig at en samlet distriktskommisjon går inn for desentralisering av makt, økt lokal frihet og styrket lokaldemokrati. Dette er en seier for viktige Venstre-prinsipper. Derimot trekker flertallet feil konklusjon når de vil sentralisere regionnivået. Venstre vil gå motsatt vei, og desentraliserer fra fylkeskommunen til regionkommuner, sier Venstres medlem i kommisjonen, nestleder Trine Skei Grande.
Venstre vil opprettholde tre nivåer, og går dermed imot en storstilt kommunesammenslåing, slik flertallets linje vil føre til, og som Høyre uttalt går inn for. - Primærkommunene må bestå, men avgi noe makt slik at felles drift og administrasjon kan gi kommunesektoren samlet mer penger og større lokal frihet, sier Skei Grande. Hun er sterkt imot flertallets forslag om landsdelsregioner, som hun mener er enda fjernere fra folk enn fylkeskommunen og dessuten vil gi store avgrensningsproblemer i forhold til staten. ­ Det er ikke realistisk å flytte så mye av styringen av landet fra Stortinget til landsdelsting. Landsdelsregioner vil i neste omgang også tvinge fram større kommuner, mener Skei Grande.
Venstres medlem i kommisjonen vil opprettholde de tre R-ene; Riksteateret, Rikskonsertene og Riksutstillingene. ­ Disse har fortsatt en viktig rolle å spille i formidlingen av kultur over hele landet, sier Skei Grande. De andre i kommisjonen vil legge ned disse institusjonene.
Distriktskommisjonen er enig om mye av virkelighetsbeskrivelsen, og også om virkemidlene i det som er kalt "den lille distriktspolitikken". ­ Jeg håper vi kan få færre myter og en ærligere politikk. Sentraliseringen skjer ikke fordi onde krefter vil det, men fordi summen av mange enkeltmenneskers valg går den veien. Distriktene må ikke klage til staten over dette, men finne ut hvordan de skal gjøre seg attraktive nok til at folk vil bli boende, og flytte til stedet og kommunen, sier Skei Grande.
