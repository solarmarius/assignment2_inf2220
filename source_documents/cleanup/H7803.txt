
17. september 2003
Arbeiderpartiets kvinnebevegelse
- Alvorlig bekymret for kvinneandelen
- I et moderne likestilt samfunn som Norge tar mål av seg å være, hvor vi høster anerkjennelse fra alle kanter av verden som foregangsland, så er det en fallitterklæring for demokratiet og samfunnet vårt dersom kvinneandelen blir så lav som enkelte resultater ved kommunevalget tyder på, sier leder av kvinnepolitisk styre i Arbeiderpartiet, Karita Bekkemellem Orheim.
- Det er viktig i et samfunn at hele befolkningen er representert i besluttende organer, sier hun.
Kvinnepolitisk styre i Arbeiderpartiet har fått signaler på at kvinneandelen enkelte steder går ned dramatisk som en følge av den nye valgloven. Partiene kan ikke lenger forhåndskumulere så mange som før, og Ap-kvinnene er redd for at dette har ført til at kvinneandelen har sunket dramatisk. Arbeiderpartiets kvinnebevegelse var bekymret for hvordan den nye loven ville slå ut, og fremmet i arbeidet med valgloven et forslag hvor en ba regjeringen om å utrede muligheten for ordninger som sikrer en representativ kjønnsfordeling i de politiske organene. Ap-kvinnene ønsket med andre ord en utredning om hvordan vi kunne gjennomføre kvotering i politikken. Dette stemte alle partier mot, bortsett fra Ap og SV.
- Arbeiderpartiets kvinnebevegelse synes det er bemerkelsesverdig at regjeringen fremmer vårt forslag om kvotering i næringslivets styrer, men ikke til de organene som omhandler vårt eget området, og dette til organer som faktisk skal være representative, sier Bekkemellem Orheim.
- Vi som er politikere i dag har et ansvar for å forvalte den arven vi har fått fra Gro Harlem Brundtland og andre som har gått i fronten for likestilling. Vi er nødt til å ta vare på denne arven, og ikke hvile på laurbærene. Det vi har oppnådd til nå er et resultat av bevisste politiske valg. Likestilling kommer ikke av seg selv, avslutter Bekkemellem Orheim.
Det finnes foreløpig ikke noen samlet oversikt over kvinneandelen.
Likestillingssenteret arbeider nå med dette.
For øvrig informasjon om kvinneandel henvises det til de opptelte resultatene i den enkelte kommune.
