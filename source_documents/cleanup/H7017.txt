
28.04.03
DNA, Kvinnebevegelsen
Vil ha mindre skoleklasser
- Vi ønsker ikke å avvikle klassene i barneskolen slik Clemet vil. Tvert imot ønsker Arbeiderpartiets kvinnebevegelse å senke antallet elever i klassene i barneskolen, spesielt i de fire første årene, sier kvinnebevegelsens leder, Karita Bekkemellem Orheim.
Kvinnebevegelsens ledermøte fredag 25. april 2003 vedtok følgende uttalelse:
"Arbeiderpartiets kvinnebevegelse ser med bekymring på den utviklingen som skjer i skolen som en følge av regjeringens utdanningspolitikk. Vi er redde for å få en skolemodell som systematisk forsterker forskjeller mellom barn. Privatisering bryter med tradisjonen om at skolen skal favne alle. Vi vil ikke ha et samfunn hvor foreldrenes inntekt bestemmer hvilke utdanningsmuligheter barn skal ha.
Det er skremmende å se fremveksten av et skoleverk basert på ensidig måling av prestasjoner. Vi mener fokus på karakterer og disiplin ikke er fordelaktig. Dette er en utvikling som går i helt feil retning. Vi vil ha en skole som fokuserer på å utvikle den enkeltes ferdigheter. I livet etter skolen er det ikke bare reproduksjon av kunnskap som er gjeldende, men også samarbeid og forhold til andre mennesker.
Regjeringens forslag til endringer av fellesskolen er preget av hurtige, oppdelte kompliserte og dermed lite demokratiske prosesser. De representerer i tillegg en systematisk undergraving av fellesskolen, der de fleste av våre barn går.
I motsetning til Clemet ønsker ikke vi å avvikle klassen. Klassetilhørighet er av stor verdi for fellesskapet til elevene, klassen gir barna stabilitet og trygghet. Clemets erstatning er at elevene inndeles i grupper der det eneste kravet er at gruppene "ikke må være større enn det
som er pedagogisk forsvarlig". Hva som er forsvarlig, bestemmes lokalt. Dette er ingen god erstatning til klassen. Tvert imot ønsker Arbeiderpartiets kvinnebevegelse å senke antallet elever i klassene i barneskolen, spesielt fra 1-4 kl.
En rekke skoler rundt om i Norge har satt i gang utviklingsarbeid for å få til best mulig læring for elevene. Arbeiderpartiet har i mange år jobbet for at skoler skal ha mulighet og fleksibilitet til nettopp å prøve ut ulike modeller for organisering av undervisning. Nå begynner vi å se resultater. Vi vil fortsatt arbeide for dette, blant annet ved videreutdanning av lærere. Det handler om å utvikle den gode skolen, slik at hver enkelt elev får tilpasset undervisning".
