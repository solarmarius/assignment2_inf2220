
06.06.02
Arne Sortevik, stortingsrepresentant FrP
FRP SEIRET I UTDANNINGSSEKTOREN!
Fremskrittspartiet har jobbet jevnt og trutt for å få bedret situasjonen for de private skolene. For at studenter, elever og foreldre skal få valgfrihet er det viktig at vi har alternative utdanningsinstitusjoner til de offentlige. FrP sin utdanningspolitikk legger vekt på hensynet til brukerne (elevene/studentene), kvalitet, behovet for lovendring, og endring i finansieringssystemet (stykkpris) for å sikre skolemangfold gjennom konkurranse.
FrP og Regjeringspartiene har nylig kommet til enighet om revidert nasjonalbudsjett. Dette er en justering av det vedtatte statsbudsjettet for inneværende år, og åpner således ikke opp for de helt store forandringene. Noe har imidlertid FrP greid å rette på innenfor utdanningen sitt område.
Tilskuddet til lærebedriftene som engasjerer elever i yrkesfaglige studieretninger og stiller praksisplasser til disposisjon ble kraftig redusert på årets statsbudsjett. FrP har nå fått øket denne bevilgningen utover det Regjeringen la opp til. Videre vil FrP kjempe for at disse bevilgningene ikke skal overføres via fylkeskommunen. Denne SKAL nedlegges så raskt som mulig, og bør derfor fratas alle oppgaver omgående.
Videre har FrP fått gjennomslag for å øke bevilgningene til noen av de private høyere utdanningsinstitusjonene. BI, Norsk reiselivshøyskole og Menighetssøsterhjemmets helsesøsterutdanning vil få tilført mer penger. FrP vil fortsette å kjempe for en likeverdig behandling mellom de private og offentlige skolene i forbindelse med neste års statsbudsjett.
I tillegg har vi fått Regjeringen med på å styre pengene til Landslinjene utenom hendene på de dødsdømte fylkeskommunene. Disse midlene var opprinnelig lagt inn i rammetilskuddet til fylkeskommunene fra Regjeringen sin side. Landslinjene tilbyr studieretninger som er svært spesialiserte og som ikke tilbys i stor skala ( for eksempel skigymnasene). Disse linjene har gjerne stor nasjonal betydning, og det er svært viktig at de blir opprettholdt. Dette har FrP sørget for!
FrP har også sørget for at støtteordningene fra Lånekassen til unge i ordinær videregående opplæring vil bli gjennomgått, og at tilskuddsordningen for private skoler endres slik at husleie og kapitalutgifter tas inn i beregningsgrunnlaget raskere enn det Regjeringen hadde lagt opp til.
Fremskrittspartiet er svært fornøyd med de gjennomslagene vi har fått på utdanningssektoren i revidert nasjonalbudsjett, og vil jobbe intenst videre frem mot neste års statsbudsjett.
