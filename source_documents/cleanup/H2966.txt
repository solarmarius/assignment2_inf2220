
Fredag 21. november 1997
Leiar i finanskomiteen, Lars Gunnar Lie (KrF):
MINSTEPENSJONISTAR OG SMÅBARNSFAMILIAR BUDSJETTVINNARAR
-Minstepensjonistane og småbarnsfamiliane er "vinnarane" i statsbudsjettet for 1998, etter at det no er fleirtal for sentrumspartia sitt budsjettopplegg. Sentrumspartia har fått gjennomslag for fleire av sine merkesaker, som auka minstepensjon, kontant-støtte til småbarnsforeldre og auka satsing på helse i kommunar og fylkeskommunar. Sjølv om sentrumspartia berre har ein fjerdedel av stortingsrepresentantane, har det lukkast å samle fleirtal for to av sentrums profilsaker frå valkamp og regjerings-fråsegn. Det seier Lars Gunnar Lie, leiar i Stortinget sin finanskomité. Fredag gav komiteen si innstilling til rammane for statsbudsjettet for 1998.
-Minstepensjonistane, som berre har hatt ein liten pensjon å klara seg på, fortener den realauken dei får ved at pensjonen går opp med tusen kroner månaden, slår Lars Gunnar Lie fast. -Når kontantstøtta vert innført frå 1. august, er dette ei familiepolitisk reform som skapar meir rettferd mellom heimearbeidande og utearbeidande. Det er óg eit oppgjer med Arbeidarpartiet si formyndarhaldning overfor familiane, seier han.
-Det er óg eit faktum at ramma for kommuneforvaltninga er 700 millionar høgare i fleirtalframlegget, enn i Arbeidarpartiet sitt opplegg. Denne auken kjem først og framst på sentrale område innan helsesektoren i kommunar og fylkeskommunar. Løyvingane til sjukehusa vert auka, og det vert satsa meir på psykiatri og kreftforsking. Eg er lei for at Arbeidarpartiet røystar mot desse framlegga, seier Lars Gunnar Lie.
Sentrumspartia har óg fått fleirtal for at stipendandelen vert auka frå 28 til 30 prosent, og for ein viss auke i bistand til dei fattige landa i sør.
-Næringslivet har óg fått betre rammevilkår enn kva Arbeidarpartiet var villig til å skapa. Dette vil gje mange små og mellomstore verksemder høve til å tryggja arbeidsplassana, og medverka til levande lokalsamfunn. Vidareføringa av vilkåra i delingsmodellen for aktive eigarar som stortingsfleirtalet tidlegare har vedteke, samt ei lågare auke i arbeidsgjevarane sitt ansvar for sjukeløn enn det den forrige regjeringa la opp til, er gode døme på dette, seier Lars Gunnar Lie.
Han legg til at desse tiltaka er finansiert både gjennom auka utbytte frå statlege selskap, auka avgifter og reduksjon i verksemdsskatten.
