
4.2.2005
Sp
Pressemelding fra Senterpartiet
SPERREFRIST FREDAG 4. FEBRUAR 2005 KL 11.00
Forslag til nytt prinsipp- og handlingsprogram fra Senterpartiet: Fjern kommunal skatt på bolig!
Senterpartiets programkomité vil fjerne kommunens mulighet til å utskrive skatt på boliger. Skatt på bolig er en grunnlegende usosial skatt som ikke tar hensyn til hvilke inntekt eller formue den som eier boligen har. - Skatt på å bo i sitt eget hjem er en skatteform vi i Senterpartiet ikke lenger kan godta, sier Lars Peder Brekk, leder i Senterpartiets programkomité.
Mange ordførere har følt seg tvunget til å innføre kommunal eiendomskatt på bolig. Høyres politikk med å sultefôre kommunene gjør at omfanget av kommunal eiendomskatt dessverre har blitt stadig større. I en undersøkelse, gjennomført av VG høsten 2004, svarte 85 % av ordførerne som ble spurt at det blir innført kommunal skatt på bolig på grunn av sviktende inntekter fra staten.
- Høyre som tradisjonelt har vært opptatt av den private eiendomsretten må ta hovedansvaret for at stadig flere opplever at de må betale kommunal eiendomsskatt. Senterpartiets programkomité vil derimot sikre kommunens økonomi ved å gi større bevilgninger over statsbudsjettet og ved å gi kommunene et friere kommunalt skatteøre, sier Brekk.
- Respekten for skattesystemet vil øke med skatter som oppleves rettferdig. Boligskatten rammer blindt og det er ikke den vanlige huseier som skal straffes for en sviktende kommuneøkonomi, avslutter Lars Peder Brekk
