
Oslo, 6.4.01
Pasienter er ikke oppdrettslaks
stopp Tønne-reformen
Den største endringa siden Harald Hårfagre skal gjennomføres på fire uker i stortinget. På denne måten kan Tore Tønne lure gjennom en reform som aldri ville overlevd valgkampen.
- Tønne vil spare penger på folk sin helse, og innfører styringsmodeller fra produksjon av oppdrettslaks til sjukehusa, sier RV-leder Aslak Sira Myhre i en kommentar. De nye helseforetakene vil sette effektivitet og bedriftsøkonomi i høysetet, ikke pasientens helse, fortsetter han.
Sjukehusreformen slik den framstår i dag, er en fare for liv og helse i distriktene. Lokalsjukehus som til nå har slåss med ryggen mot veggen, kan forberede seg på å stenge døra for godt. Akuttmottakene for folk i spredtbygde strøk vil bli flytta så langt vekk at flyttestrømmen ut av distriktene vil øke på.
Tønnes omorganisering svarer ikke på ropet fra helsesektoren - ropet på penger. Når fylkespolitikere og lokale sjukehusaksjoner i flere år har krevd økte ressurser, svarer Tønne med å ta fra dem makt. I stedet vil han skape et indre marked av sjølstendige sjukehusforetak som skal konkurrere om å behandle de lukrative pasientene. Dette finnes det erfaringer med fra mange andre land - ingen av dem er positive.
Ap vil drive valgkamp på løfter om gode barnehagetider til høsten, mens de bruker våren på en slakt av det norske sjukehussystemet, privatisering av Statoil og avvikling av verneplikta. Aps maktarroganse må stoppes, Tønne-reformen må utsettes til etter valget. Da vil folkemeninga stoppe den av seg sjøl.
