
Stortinget, 12. juli 2001
Annelise Høegh
Gi kreftpasientene behandling, Jens!
Dagsrevyen kunne i går, 11. juli, melde om at Radiumhospitalet er inne i en dyp økonomisk krise. Neste år kan sykehuset bli nødt til å prioritere pasienter som får helbredende behandling, mens man kan bli nødt til å si nei til pasienter som får lindrende behandling. Dette fremgår av et brev styret ved sykehuset har skrevet til helseministeren.
Situasjonen er meget alvorlig. Allerede nå er sykehuset i pengeknipe, og situasjonen vil bli ytterligere forverret neste år, ifølge sykehusstyret.
- Dette burde ikke komme som noen overraskelse på helseminister Tore Tønne, uttaler Høyres helsepolitiske talskvinne Annelise Høegh. Allerede i fjor måtte sykehuset avvise pasienter og hadde en ventetid på opptil 4 uker for innleggelse og betydelig lenger for lindrende behandling. Høyre advarte mot denne situasjonen, og mente det var uforsvarlig at helseminister Tønne i budsjettforslaget først redegjorde for at Radiumhospitalet måtte avvise pasienter, og så ikke foreslo tiltak for å bedre situasjonen.
Høyre fremmet derfor sammen med SV et forslag om å øke bevilgningene til Radiumhospitalet med 70 mill. kroner. Dessverre fikk dette forslaget ikke flertall. Ekstrabevilgningen ville blant annet gjort det mulig å anskaffe to ekstra strålemaskiner. Nå er dette skjøvet ut i tid.
For øvrig har Høyre fremmet et dokument 8-forslag i Stortinget, der Regjeringen i statsbudsjettet for 2002 bes fremme forslag som innebærer at sykehusene gjennom blåreseptordningen sikres full refusjon for sine utgifter til medikamentell kreftbehandling.
Statsminister Jens Stoltenberg har flere ganger advart mot Høyres "kalde samfunn", der langtidssykmeldte angivelig vil tape tusenvis av kroner. Ved gjentatte anledninger har han brukt en kreftsyk kvinne som eksempel på hva konsekvensene vil bli av Høyres forslag om en egenandel i sykelønnsordningen.
Høegh mener denne retorikken fra Stoltenbergs side fremstår som mildt sagt underlig, sett i lys av meldingen om økonomisk krise ved Radiumhospitalet. - Dersom Høyre hadde fått gjennomslag for sitt forslag om økte bevilgninger til strålemaskiner og annen kreftbehandling, så ville flere kreftpasienter hatt muligheter for raskere behandling og helbredelse, sier Høegh.
Alvorlig syke mennesker må kunne være trygge på at de får skikkelig behandling og omsorg. Det er uverdig og opprørende at et rikt land som Norge ikke tar seg råd til å sørge for et skikkelig helsetilbud til innbyggerne. Vi vil heller ha verdens beste helsevesen i stedet for verdens beste sykelønnsordning.
