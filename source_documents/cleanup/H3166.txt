
Mandag 18. januar 1999
Uttalelse fra sentralstyret i Kristelig Folkeparti:
-Lær av Bergen!
-Et særlig bekymringsfullt element i den siste voldsbølgen er den meget lave alderen på flere av gjerningspersonene. I den sammenheng vil bruk av Politilovens §13 være et aktuelt virkemiddel, som ikke krever noen lovendring. Vi oppfordrer politiet til å ta aktivt i bruk denne paragrafen som handler om at de kan vise eller bringe hjem barn som driver omkring på egen hånd på offentlig sted etter kl 22.00, uttaler sentralstyret i Kristelig Folkeparti.
Politiet i Bergen har i lengre tid aktivt brukt denne muligheten som en del av det forebyggende arbeidet. Barn som er i beruset tilstand eller i upassende miljøer blir sendt hjem av barnevernsvakta som har vakt ved politikammeret. Dette er et forebyggende tiltak fra politiets side, og ikke et generelt portforbud for barn og unge. De satser også mye på å være synlige i gatene i helgene og aksepterer ikke noen form for uønsket atferd, men slår ned på alle typer lovovertredelse. Resultatet er en betydelig nedgang i statistikken for ran og vold.
Sentralstyret i Kristelig Folkeparti er opptatt av å bremse den tiltagende volden som vi nå ser både i de store byene og i flere mindre kommuner. I tillegg til de nasjonale tiltak som settes i verk, er det viktig at lokale myndigheter tar ansvar og setter inn lokale tiltak. Mer penger alene er ikke noe fasitsvar på spørsmålet om hva som bør gjøres. Man oppnår ikke noe nytt uten en skjerping av holdningene og bedre organisering av innsatsen. Foreldrenes ansvarsbevissthet og aktive oppdragerrolle er i denne sammenheng avgjørende for at det kan settes fornuftige grenser for barnas uteliv.
Sentralstyret i Kristelig Folkeparti oppfordrer alle norske kommuner til bl.a. å se nærmere på de positive virkningene av en mer aktiv bruk av Politilovens paragraf 13.
