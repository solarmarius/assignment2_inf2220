
Torsdag 10. august 1995
KrFs landsstyre:
500 BOSNISKE FLYKTNINGER - BARE EN BEGYNNELSE
Med den flyktningesituasjon som nå er i ferd med å utvikle seg på Balkan, må Norge være beredt til å ta imot et mye større antall flyktninger enn de 500 regjeringen foreløbig har sagt ja til.
Landsstyret i Kristelig Folkeparti mener det er positivt at Norge har sagt ja til å ta imot 500 bosniske flyktninger, etter at FNs høykommisær for flyktninger appellerte til 30 land om å ta imot i alt 5000 flyktninger. Nyere antydninger fra høykommisærens side om et langt større antall mennesker på flukt enn disse 5000, tilsier at dette vedtaket kan likevel bare være et første, forsiktig skritt mot en mer ansvarlig fremmedpolitikk fra den norske regjerings side.
Etter at høykommisæren gjorde sin henvendelse, har situasjonen i det tidligere Jugoslavia blitt dramatisk forverret. I den nye situasjonen er 500 flyktninger bare "en dråpe i havet". Vi kan stå overfor den største flyktningetragedien i Europa etter den andre verdenskrig. Norge bør derfor være beredt til å ta et større ansvar for situasjonen i det tidligere Jugoslavia ved å ta imot et antall flyktninger fra dette området som er langt høyere enn de 500 man har forpliktet seg til å ta imot til nå.
Etter at Norge i 1993 innførte visumplikt for bosniere til Norge, har bare omkring 200 bosniere kommet til landet, mens tallet var over 7000 i 1993. Dette skyldes blant annet at det har vært praktisk meget vanskelig å få levert en visumsøknad. Kristelig Folkepartis primære standpunkt er at visumplikten for bosniere bør oppheves. Subsidiært ber landsstyret regjeringen følge Danmarks eksempel, og opprette visumkontor i Bosnia.
