
Stortinget, 4. juni 2002
Jan Tore Sanner
Enighet om revidert
Det er i kveld oppnådd enighet mellom regjeringspartiene og Fremskrittspartiet om en helhetlig avtale om revidert nasjonalbudsjett for 2002. - Vi er svært tilfreds med å ha fått på plass en avtale med FrP. Regjeringspartiene får med denne avtalen støtte for hovedlinjene i revidert budsjett. Alle påplussinger som gjøres i avtalen med FrP blir dekket inn, krone for krone. Det er svært viktig med tanke på å holde stramheten i budsjettet og for å bidra til stabilitet i norsk økonomi, sier Jan Tore Sanner, finanspolitisk talsmann for Høyre.
- Forhandlingene med FrP har vært tøffe, men likevel foregått i en svært konstruktiv og ryddig tone, sier Jan Tore Sanner. - Vi har kommet FrP i møte på deres høyest prioriterte områder, økt pasientbehandling ved sykehusene og ved å fjerne både inntektsbeskatningen og arbeidsgiveravgiften på kjøregodtgjørelsen. Totalt omdisponeres det ca. 620 mill kroner. Bevilgningene til økt aktivitet ved sykehusene utgjør 350 mill kr. Videre foretas det en del mindre påplussinger på blant annet utdanningssektoren og justissektoren.
