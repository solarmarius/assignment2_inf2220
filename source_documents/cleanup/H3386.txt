
Fredag 6. april 2001
KrF om "Varig skjermet sysselsetting":
MÅ KUNNE DRIVE FORRETNINGSMESSIG
Det er viktig at bedriftene som er en del av arbeidsmarkedstiltaket "Varig skjermet sysselsetting" fortsatt får være aksjeselskaper, slik at de kan drive på en forretningsmessig måte. Det er også viktig at de kommunale tilskuddene til disse bedriftene fortsatt er obligatoriske, slik at de ikke taper i kampen om de kommunale kronene. Derfor har Kristelig Folkeparti levert et Dokument 8-forslag til Stortinget der dette blir tatt opp.
Det er stortingsrepresentantene Odd Holten (Østfold) og Ivar Østberg (Troms) som har levert forslaget på vegne av Kristelig Folkepartis stortingsgruppe. Forslaget fremmes i forbindelse med at Kommunal- og regionaldepartementet har et forslag til nytt regelverk for slike bedrifter ute på høring. Arbeidsmarkedstiltaket "Varig skjermet sysselsetting" blir betegnelsen på et tiltak som oppstår ved at tre eksisterende tiltak, arbeidssamvirker (ASV), produksjonsverksteder (PV) og arbeidssamvirker i offentlig virksomhet (ASVO)slås sammen.
To av de endringene departementet foreslår, vil kunne få stor betydning for denne virksomheten. Mens disse bedriftene etter dagens regler får støtte både fra stat og kommune, foreslår departementet at den kommunale støtten heretter skal være frivillig. Kristelig Folkeparti mener også den kommunale støtten bør være obligatorisk. Dette gir en forpliktelse til kommunen, og bidrar til å forsterke den lokale forankringen som en slik bedrift har.
Den andre endringen departementet foreslår, er at slike bedrifter enten kan være ordnet som et aksjeselskap, eller som et kommunalt foretak. Som kommunalt foretak får ikke virksomheten drive på forretningsmessig basis, og det vil være uheldig. KrF ønsker derfor at tiltaket skal organiseres som aksjeselskap med kommunal/fylkeskommunal aksjemajoritet. Overskuddet skal forbli i virksomheten og komme attføringsvirksomhet og deltakerne til gode, foreslår Odd Holten og Ivar Østberg på vegne av Kristelig Folkeparti.
