
Lørdag 11.februar 1995
KrF-leder Kjell Magne Bondevik:
Vil Ap-landsmøtet forsvare vinmonopolet?
-Krefter i Norge og i ESA ønsker å endre det norske Vinmonopolet. Kristelig Folkeparti er urolige over disse signalene. Også mange i Arbeiderpartiet er det, og jeg vil utfordre landsmøtet i Arbeiderpartiet om å støtte Regjeringen i å ikke gi seg for disse kreftene. Kristelig Folkepartis leder Kjell Magne Bondevik utfordrer slik Arbeiderpartiets landsmøte lørdag 11.februar.
-Kristelig Folkepartis Stortingsgruppe har sendt brev til Regjeringen med oppfordring om å holde fast på en 70-årig linje i norsk alkoholpolitikk, og fortsette arbeidet for å vinne aksept for de helse- og sosialpolitiske begrunnelser vårt helhetlige Vinmonopolsystem har. Vi er urolige for å endre Vinmonopolet slik ESA ønsker, og ber landsmøtet i Arbeiderpartiet om å støtte opp om Vinmonopolet, sier Bondevik.
I brevet viser Kristelig Folkeparti til forsikringene om Vinmonopolet fra Arbeiderpartiet og Regjeringen i forbindelse med behandlingen av EØS-avtalen. Stortingsgruppa er kritisk til den helsepolitiske kompetanse ESA har, og viser til at det har vært et viktig prinsipp å hindre sterke kapitalkrefter i å få fotfeste i norsk alkoholomsetning. Det vil være uheldig om Regjeringen foretar vesentlige endringer i alkoholpolitikken før vi har hatt anledning til å se dette i en større og helhetlig sammenheng. Stortingsgruppa viser i denne sammenheng til at arbeidet i det utvalget Regjeringen selv har oppnevnt for å foreta en slik vurdering ennå ikke er ferdig.
-Regjeringen bør ikke ved første anledning gi etter for uttalelsene fra ESA, men utdype den helsepolitiske begrunnelsen for helheten i vår vinmonopolordning. Regjeringen må være villig til å "gå de runder" som er mulig med EFTAS organer i denne saken, sier Kjell Magne Bondevik.
