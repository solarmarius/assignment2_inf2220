
Onsdag 21.desember 1994
Finanspolitisk talsmann Odd Holten (KrF) i salderingsdebatten:
Stabilitet i norsk økonomi viktigst
-Også i salderingen vil Kristelig Folkeparti ta medansvar for en videreføring av stabiliteten i norsk økonomi for derigjennom blant annet å kunne sikre en positiv renteutvikling. Dette sa finanspolitisk talsmann Odd Holten (KrF) i salderingsdebatten i Stortinget onsdag.
Kristelig Folkepartis alternative budsjett var basert på at Norge sa nei til EU-medlemskap og at landets økonomiske samhandling med EU og EFTA skulle reguleres gjennom EØS-avtalen. Derfor mener KrF at en del av midlene som ble innspart ved at Norge ikke betaler medlemsavgift, nå bør kunne bli brukt til å styrke norsk næringsliv.
-For Kristelig Folkepart har det under budsjettbehandlingen vært avgjørende å legge til rette for en politikk som sikrer en sunn industri med høy verdiskapning. Særlig må vi nå styrke enkelte eksportindustrier som kan få økte problemer, for eksempel innenfor fiskeforedlingen, sier Odd Holten.
KrF støtter en økning av merverdiavgiften mot at enkelte grupper, som pensjonistene, får økning i særtillegget, at arbeidsledige får økt forsørgertillegg og hjemmeværende økte fødselspenger. Til sammen vil dette gi en momskompensasjon på 242 millioner kroner.
Regjeringen har nå forpliktet seg til å komme tilbake til omsorgsvikariatet i revidert nasjonalbudsjett for 1995. Dette tiltaket bygger på den danske modellen som åpner for at arbeidsledige kan påta seg omsorgsarbeid mens en av ektefellene tar videreutdanning.
