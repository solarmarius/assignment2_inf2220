
Lørdag 2. mai 1992
KrFK-manifest om Kvinner og økonomi:
"USYNLIG" OMSORG MÅ SYNLIGGJØRES
Mange års likestillingsarbeid til tross: Det er fremdeles slik at mye av den "usynlige" arbeidsinnsatsen som omfatter husarbeid og omsorgsarbeid ikke teller med når godene skal fordeles. Denne innsatsen utgjør rundt 50.000 årsverk, og det er et rettferdig krav å lovbestemme rett til lønn for tyngende pleie. Dette sa nestleder May Grimdalen i Kristelig Folkepartis Kvinner da hun la fram manifestet "Kvinner og økonomi" for organisasjonens landsmøte i Bergen lørdag.
May Grimdalen spurte om de som enten selv har valgt å prioritere omsorgsoppgaver i hjemmet, eller er blitt tvunget til dette av omstendighetene, er blitt vårt lands moderne pariakaste.
-Når denne innsatsen beregnes til 50.000 årsverk, betyr det at det omfatter mange flere enkeltpersoner. Det er altså snakk om svært mange kvinner som gir pleie til hjelpetrengende eldre og funksjonshemmede i hjemmet. Arbeidet gjennomføres uten lønn, og ofte uten avlastning, uten veiledning, uten støttekontakt og uten pensjonspoeng, inntil de selv blir hjelpetrengende, sa May Grimdalen.
-Lovbestemt rett til lønn for tyngende pleie, utvikling av avlastningsordninger og opprettelse av et støttekontaktnett for omsorgsyterne i hjemmene kan bøte på noe av den "omsorgssvikt" samfunnet er skyld i overfor disse hverdagsheltene med heldøgnsvakt, sa KrFK-nestlederen, og understreket at hun ikke går inn for nedbygging av institusjonsomsorg eller offentlig hjemmebasert omsorg, men vil at den private hjemmebaserte omsorgen blir mer verdsatt og oppvurdert.
