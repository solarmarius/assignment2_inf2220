
Fredag 14. februar 1992
Stortingsrepresentant Per Sævik:
"Ungdomseksporten" - ei distriktspolitisk
utfordring for Møre og Romsdal
Møre og Romsdal er storeksportør av ungdom til dei sentrale austlandsområda. Skal vi snu denne utviklinga, må eit langt nærare og meir målretta samarbeid mellom næringsliv og undervisningstilbod verte ei prioritert oppgåve. Det er ein av dei største distriktspolitiske utfordringane for Møre og Romsdal no. Dette slo stortings-representant Per Sævik fast då han held foredrag under Møre og Romsdal KrF sitt årsmøte i Ålesund fredag kveld.
Per Sævik kalla Møre og Romsdal for 1970- og 80-åra sin "største tapar" med omsyn til å få tak i arbeidsplassar. Av dei 1200 statlege årsverka som vart flytta ut frå eller oppretta utanfor Oslo i 1980-åra, fekk ikkje Møre og Romsdal ein einaste.
-Eg reknar ikkje med at dei statlege arbeidsplassane skal redde sysselsettinga i Møre og Romsdal, men det må vere noko som er feil når vi ikkje er på kartet i denne debatten i det heile teke, slo Per Sævik fast.
Han understreka kor naudsynt det vil vere å sjå arbeidsliv og utdanning i samanheng framover. -Vi må verte meir målretta i vår utdanningsstruktur i forhold til den kompetanse vårt eige næringsliv har bruk for, sa han og minna om at fylket har fleire klåre vekstnæringar.
-Vi kan ikke akseptere ei utvikling der vi køyrer på eit tradisjonelt utdannings-mønster som gjer at ein stor del av våre unge må ut av vårt eige fylke for i det heile teke å ha moglegheit til å få seg arbeid, konkluderte stortingsrepresentant Per Sævik.
