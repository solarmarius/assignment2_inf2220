
15.01.03
Ola T. Heggem (Sp)
Statsråden uklar om distriktskontorer
Jeg opplever statsråden som vaklende i spørsmålet om framtida for distriktskontorene, sier Ola T. Heggem som i dagens spørretime stilte kulturministeren spørsmål om hvordan hun i kraft av generalforsamling nå vil forholde seg til styret i NRK sitt vedtak om ytterligere nedbygging av distriktskontorer.
I sitt svar antydet statsråden at det ikke var sikkert at generalforsamlingen ville behandle saken, og at det er lite sannsynlig at det blir lagt fram en egen sak for Stortinget, slik det tidligere er antydet.
- Selv om NRKs styre har moderert sitt tidligere vedtak om antall sammenslåinger, er det dramatiske endringer som nå er vedtatt. Etter Sps oppfatning er ikke saken stort annerledes nå enn da kulturministeren grep inn og underkjente styrets vedtak i fjor høst selv om styret har avblåst en av sammenslåingene - Derfor bør statsråden snarest bringe saken inn for Stortinget til en helhetlig debatt om strukturen i NRKs distriktsdivisjon, sier Heggem.
Heggem minner om at Stortinget tidligere har uttalt at omfattende endringer i den distriktspolitiske profil nødvendiggjøre en politisk behandling. Slik Stortingsbehandling har vært forhindret av at framleggene fra NRK har kommet stykkvis og delt. - Svaret til Kulturministeren viser at hun velsigner Bernanders klippe-klippe-politikk, avslutter Heggem.
