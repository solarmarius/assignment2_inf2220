
26.5.2005
Parlamentarisk leder Marit Arnstad og Finanspolitisk talsmann Morten Lund, Senterpartiet
Sosial pensjonsreform med god SP-profil.
Et bredt flertall på Stortinget bestående av Senterpartiet, Arbeiderpartiet og regjeringspartiene har samlet seg om en nytt og framtidsrettet pensjonssystem. Etter at dagens folketrygd - framlagt av Borten-regjeringen og enstemmig vedtatt- har bidratt til å trygge alderdommen for landets innbyggere i nesten 40 år, vil det nye pensjonssystemet bidra til bedre fordelig, rettferdighet og stabilitet i mange tiår framover.
En mer sosial pensjonsmodell
Pensjonsforliket bidrar til en langt bedre foredlingsprofil enn det Regjeringen la opp til. Arbeidstakere med låge og middels inntekter vil komme langt bedre ut. Ifølge beregninger som Stortingsflertallet nå legger til grunn, vil en person med en årsinntekt på om lag 180.000 kroner (gjennomsnittsinntekt for kvinner i dag) etter 43 års opptjening få 15.000 kroner mer enn dagens folketrygd. Ved en inntekt på 470.000 kroner vil ny folketrygd bli 30.000 kroner høgere enn dagens folketrygd. Pensjonskommisjonens forslag ville gitt 60.000 kroner i gevinst for denne inntekt.
Den nye pensjonsmodellen legger også opp til at tilleggspensjon skal opptjenes fra første krone. Dette gjør at vi vil få langt færre minstepensjonister enn med dagens system der mange betaler trygdeavgift og likevel blir minstepensjonister.
Det er verdt å merke seg at Fremskrittspartiet som kaller denne reformen et ran av pensjonistene, selv foreslår en modell gir en lik minstepensjon til alle arbeidstakere. En slik løsning vil bare være til fordel for de med god råd.
Tjenestepensjon for alle
Det nye pensjonssystem sørger også for at alle arbeidstakere får en tjenestepensjonsordning. Dette gjør at arbeidstakere i alle sektorer likestilles i langt større grad en ved dagens system.
For Senterpartiet har det vært viktig å sikre at reformen, og da særlig innføring av obligatorisk tjenestepensjon, ikke skal skje på bekostning av sysselsetting og verdiskaping. Det er godt dokumentert at et flertall av de som i dag mangler tjenestepensjon er små og ofte nystartede bedrifter med dårlig økonomi. Hele 73% av disse 500-600.000 ansatte arbeider i bedrifter med 4 eller færre ansatte. Av de aller minste foretak med under 1 mill i omsetning driver hele 43% med underskudd.
I pensjonsavtalen bes Regjeringen vurdere de økonomiske konsekvensene av obligatorisk tjenestepensjon med tanke på at arbeidsplasser ikke skal gå tapt. Senterpartiet ønsker en statlig medvirkning som ved innføring av AFP. Samtidig har man lagt lista for bedriftens innskudd/premie så lågt som 2% av inntekt over 1G. Kostnadene for bedriftene kan også bli redusert ved at det kan opprettes felles pensjonskasser for flere bedrifter eller felles innkjøpsordninger for pensjonsavtaler .
Pensjonsordning for selvstendig næringsdrivende
I dag er det bare 10% av de 170.000 selvstendige næringsdrivende som har pensjonsspareordning. Senterpartiet har bidratt til at det nå åpnes for at selvstendige næringsdrivende kan slutte seg til de samme rimelige spareordningene som gjelder for ansatte, og at skattefordelen skal bli den samme.
Et robust system
Det er helt nødvendig med et pensjonssystem som verdsetter den enkeltes arbeidsinnsats. Derfor bør det også være slik at det skal lønne seg å jobbe lengre i forhold til den pensjonen du får utbetalt. Vi har håp om at en mer positiv senior-politikk nå vil tvinge seg fram, og at statlige bidrag til en slik retning, skal bidra til et mer menneskevennlig og inkluderende arbeidsliv. I dag er det slik at for mange statlige foretak har brukt AFP-ordningen til å nedbemanne. Redusert arbeidsgiveravgift for alle over 55 år vil være et godt statlig bidrag. En fleksibel tidligpensjonsordning er likevel nødvendig, for alle de som ikke greier å stå i full jobb. Den nye pensjonsmodellen åpner for at alle pensjonister nå skal kunne motta lønn uten trekk i pensjonen.
