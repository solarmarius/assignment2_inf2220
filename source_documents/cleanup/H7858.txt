
8.20.2003
Sp
Ingen Nobelpris til Per-Kristian Foss
- I ettermiddag deles Nobelprisen i økonomi ut i Stockholm. Den går garantert ikke til Norges finansminister, sier Morten Lund, finanspolitisk talsmann i Sp.
Et strutsebudsjett
På ny legger Bondevik II-regjeringen frem et budsjett for høyere arbeidsledighet. Regjeringen selv sier at arbeidsledigheten vil øke neste år; til 4,7 pst.
- Dette er dermed et uansvarlig budsjett, sier Lund.
- Ansvarlighet kan ikke og bør ikke måles ensidig med budsjettbalansen. Et ansvarlig budsjett vil i stedet være et budsjettopplegg som bidrar til å øke sysselsettingen i hele landet og sørger for en mer rettferdig fordeling.
I stedet ser vi nå at arbeidsledigheten har passert "sperregrensen" på 4 pst., og forskjellene i levekår øker:
- Overfor disse utfordringene kommer den Høyre-dominerte regjeringen til kort: Den tar ikke tyren ved hornene, men stikker i stedet hodet i sanden, sier Morten Lund.
U- og asosial profil
Regjeringen sender et regn av regninger til de syke og svakeste. Egenandelene økes med 885 millioner, samtidig som støtten til rehabilitering og attføring kuttes med en halv milliard.
- Atter en gang er det svakeste gruppene i samfunnet som skal finansiere økte utgifter i Statsbudsjettet, sier Lund.
Kommunal kuttisme
Regjeringen følger verken opp egne lovnader, eller Stortingets klare vedtak om bedring i kommuneøkonomien.
- Et flertall på Stortinget har vedtatt en økning på 5,5 milliarder, mens regjeringen kommer til Løvebakken med 3,75. I klartekst vil dette innebære kutt i det lokale velferdstilbudet. Før trodde man at årelating var en vidunderkur. Nå vet de fleste vesentlig bedre, men Regjeringen ser ut til å tro at mindre penger til kommunene gir bedre velferd og økt lokalt folkestyre.
Adjø, distrikt
Bondevik II går inn for å kutte løyvingene til SND med 700 millioner.
- Dette undergraver arbeidsmarkedet og nyskaping spesielt i distrikts-Norge. Det er mer enn alvorlig i områder der det relativt sett finnes færre alternative arbeidsplasser, og vil kun styrke sentraliseringspresset i utkantkommuner, mener Lund.
- Regjeringen forverrer også permitteringsreglene. Blant annet endres lønnsplikten for arbeidsgiverene fra 3 til 30 dager. Dette får én konsekvens: Flere blir ledige, og kompetanse legges brakk. Igjen er det i distriktene følgene av dette vil merkes verst og mest.
