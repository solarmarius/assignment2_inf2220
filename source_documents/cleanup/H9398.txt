
23.7.2005
Inger Enger, energipolitisk talskvinne i Senterpartiet:
Noen betaler urettferdig høy nettleie
Senterpartiet er sterkt kritisk til at noen strømkunder skal betale svært mye mer i nettleie enn andre. Det er urettferdig både for privatkunder og bedrifter i disse områdene, dette sier Stortingsrepresentant Inger Enger. Nå vil Senterpartiet ta grep for å rette opp ulikhetene. - Vi vil styrke utjevningsordningen for nettleie og sørge for at de høyeste nettleiene kommer ned mot et mer gjennomsnittlig nivå, sier Enger.
Uten nettleieutjamning må f. eks. en husholdning i Ballangen betale 8360 kroner i nettleie (20 000 kWh, uten avgifter), mens en gjennomsnittshusholdning i landet betaler 4 400 kroner.
Bakgrunn
Nettleia har økt de siste åra, og nettselskaper i distriktene har fått sterkere økning enn sentrale nettselskaper. Dette skyldes at det er vanskeligere å kutte driftskostnader på nettet i områder der det er stort linjenett og få abonnenter, enn i områder der kundene er mer geografisk konsentrert. Det har skjedd en nordisk samordning av nettariffene for produsksjon som gir størst nettleieøkning i de delene av landet med stor produksjon. Strømkundene i distriktene blei dessuten påført en ny ekstrakostnad da ordningen for utjevning av de høyeste nettleiene blei redusert fra 40 mill. kroner til 17 mill. kroner i statsbudsjettet for 2005. Dette kjempet Senterpartiet imot. Reduksjonen i utjevningsordningen førte blant annet til at hver strømkunde i Rødøy, Lurøy og Træna må betale 1000 kroner mer i nettleie per år.
I de områdene av landet der det er særlig dyrt å bygge og vedlikeholde strømnettet på grunn av vanskelig geografi, har nettleia vært helt oppe i 45 øre per kWh, mens gjennomsnittskunden har betalt ca 20 øre i nettleie eksklusive avgifter. De aller høyeste nettleiene finner vi i Hordaland, Nordland og Sør-Trøndelag. Kraftkundene i Sogn og Fjordane betaler i gjennomsnitt mest i nettleie. Husholdningene i Sogn og Fjordane må ut med hele 2600 kroner mer i gjennomsnittlig nettleie i året enn husholdningene i Oslo. For bedrifter som bruker mye strøm blir forskjellene dramatiske. Høy nettleie kan være en alvorlig konkurranseulempe, og det er flere eksempler på bedrifter som vurderer å flytte eller avvikle på grunn av høy nettleie.
I det nye stortingsvalgprogrammet sier Senterpartiet at vil sikre lik pris på leveranse av strøm over hele landet. Å styrke tilskuddsordningen for utjevning av de høyeste nettleiene har vist seg som det enkleste og mest ubyråkratiske tiltaket for å få mer lik nettleie. Tilskuddsordningen sørger for at de abonnentene som har den aller høyeste nettleia, får redusert nettkostnadene ned mot et midlere nivå.
