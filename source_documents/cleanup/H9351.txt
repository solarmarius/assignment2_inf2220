
Dato: 29.06.05
Siv Jensen (FrP)
- Devold uten kontroll
- Dagens rapport fra Riksrevisjonen viser at FrP har hatt rett hele tiden: Forsvarsminister Kristin Krohn Devold evner ikke å rydde opp i alt rotet i forsvaret. Det sier FrPs Siv Jensen
- Det er derfor sørgelig at Ap og Sv ikke var villige til å støtte vårt mistillitsforslag mot statsråden tidligere i år, sier hun - og legger til: det skal jo bli interessant å se hvem Devold gir skylda denne gangen.
Devold uten kontroll
Jensen er hoderystende til Riksrevisjonens undersøkelse av materiellinvesteringsprosjekter i Forsvaret. Riksrevisjonen har undersøkt 19 materiellinvesteringsprosjekter i Forsvaret. Sju av prosjektene er forsinket med mer enn fire år. For åtte av prosjektene er kostnadene blitt betydelig høyere enn opprinnelig godkjent kostnadsramme. Fire prosjekter har levert materiell med vesentlige mangler. Dette bekrefter hva FrP har hevdet, forsvarsministeren har ikke kontroll, sier Jensen.
Skremmende mangel på økonomistyring
- Forsvarets investeringer står for over 7000 millioner kroner og det er urovekkende at viktige prosjekter er forsinket og uten økonomisk styring. Det at forsvarsbudsjettet i seg selv er lavt stiller ekstra store krav til prioriteringer i bruk av midler. At forsvarsministeren da ikke forstår alvoret og viktigheten av å ha kontroll er svært beklagelig. Men det er på grunn av SVs og Arbeiderpartiets manglende vilje til å stille krav til regjeringen om at man måtte finne en bedre kvalifisert forsvarsminister som ligger bak denne serien med fadeser. Jeg vil også minne om at det er ikke mer enn en måned siden at Riksrevisjonen ikke kunne bekrefte at regnskapet for 2004 er uten vesentlige feil eller mangler.
- Forsvarsdepartementet forsøker å forklare manglende kontroll med at det tidligere var andre målsetninger for materiellinvesteringsprosjekter. Jeg håper virkelig ikke departementets tidligere målsetninger var å overforbruke midler og utsette leveringstidspunkter, avslutter Siv Jensen.
