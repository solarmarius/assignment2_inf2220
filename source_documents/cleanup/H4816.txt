
28. november 2000
Eirin Faldet
Eirin Faldet i finansdebatten 28.11.00
- Ut ifra nærings- og bosettingshensyn må veiene i fylkene styrkes. Vi vil prioritere veiinvesteringer som bidrar til å løse miljø-, helse- og sikkerhetsproblemer. Fraktutjevning på drivstoff skal bidra til en mest mulig lik bensinpris i hele landet. Store deler av landet er avhengig av fly for transport over lengre strekninger, sa Eirin Faldet i stortingets finansdebatt 28. november 2000. Her et presseutdrag av innlegget.
- Krav til miljø og sikkerhet har ført til at det produseres stadig mer miljøvennlige biler. Dette er en utvikling som bør stimuleres ytterligere. Forskning og utvikling av bilmotorer som kan benytte annen energi enn bensin og diesel, bør intensiveres.
Faldet la i debatten vekt på at det fra norsk side skal arbeides internasjonalt for å få flere land med på å stille krav til bilindustrien om utvikling av mer miljøvennlige biler.
- Nasjonalt vil vi stimulere til økt utprøving av alternativ energi som gass, elektrisitet og hydrogen. Forsøkene som er i gang med gass som drivstoff i busser og drosjer, er svært positive, sa Eirin Faldet som vil at avgiftssystemet skal stimulere til utprøving og overgang til alternativ energi.
Distriktene er avhengig av bil
Representanten understreket at distriktene er avhengig av bil som det viktigste transportmiddelet. Gode samferdselsløsninger er et viktig distriktspolitisk virkemiddel, og er forutsetning for bosetting og næringsvirksomhet. Arbeiderpartiet vil at veiinvesteringene først og fremst skal gå til å oppruste og vedlikeholde allerede eksisterende veinett, herunder til rassikring. Utbyggingen av stamveinettet skal fortsette, og i deler av landet må også riksveinettet bygges ut.
- Ut ifra nærings- og bosettingshensyn må veiene i fylkene styrkes. Vi vil prioritere veiinvesteringer som bidrar til å løse miljø-, helse- og sikkerhetsproblemer. Fraktutjevning på drivstoff skal bidra til en mest mulig lik bensinpris i hele landet, sa hun og viste til at store deler av landet er avhengig av fly for transport over lengre strekninger.
- Arbeiderpartiet vil at staten fortsatt skal bidra med offentlig kjøp av flytjenester etter anbudsprinsippet, for flyruter som ikke er kommersielt lønnsomme slik samferdselsministeren har gjort på Røros.
Trafikksikkerhet
- Hvert år mister over 3000 mennesker livet på norske veier og mer enn 12.000 blir alvorlig skadet i trafikkulykker. Dette kan vi ikke akseptere. På samme måte som for fly- og jernbanetrafikk vil Arbeiderpartiet at en nullvisjon skal legges til grunn også i veitrafikken. Det innebærer økt satsing på kontroller og holdningsskapende arbeid, men også nye tiltak som hardere reaksjon ved brudd på trafikkreglene og prikkbelastning av førerkort.
Arbeiderpartiet vil komme nærmere inn på trafikksikkerhet når vi behandler Nasjonal Transportplan til våren, opplyste hun.
Reiselivet må styrkes
Videre i debatten understreket Eirin Faldet stor tilfredshet med at reiseliv og skiheiser nå er fritatt for moms, en beslutning som hun mente betydde mye for mange i denne bransjen.
- Reiselivet i Norge, skaper store ringvirkninger for vårt samfunn, og bidrar i stor grad til å opprettholde levedyktige samfunn, spesielt i de områder der industri og jordbruk ikke lenger har dominans.
- Reiselivsnæringen består av et stort og rikt mangfold av mindre bedrifter/virksomheter med ulike opplevelser og aktiviteter. En stor del av disse aktivitetsbedriftene innen reiselivet er små med begrensede fortjenestemuligheter, understreket hun, og viste til at reiseliv ikke er noen entydig næring, men et system av ulike bransjer og funksjoner, som sammen oppfyller den reisenes behov og gir den reisende en opplevelse.
Elg-safari
- Dette kan kanskje være tilbud om rideturer i skog og mark eller turer med hundesleder, elgsafari m.m. Slike tilbud kan være svært gode også for mennesker med bevegelseshemning. Det er mangfoldet av virksomheter som skaper kvalitetsmessige gode tilbud. I Hedmark har blant annet Trysil hatt et sterk engasjement i utviklingen av reiselivets muligheter og vært opptatt av at også naturturismen som en del av det lokale næringsliv ikke blir svekket.
I det videre arbeid med forskrifter håper jeg at aktivitetsbedrifter også kan defineres som reiseliv, noe som ville hjelpe flere kommuner i Hedmark ikke minst Trysil, sa Eirin Faldet i Stortingets finansdebatt tirsdag.
