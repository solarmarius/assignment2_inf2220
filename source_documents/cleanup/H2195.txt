
Lørdag 13. februar 1993
Parlamentarisk leder Kåre Gjønnes (KrF):
KAMPEN FOR MENNESKERVERD TAR ALDRI SLUTT
Desverre har historien vist at respekten for menneskeverdet ikke øker i takt med sivilisasjon og velstand i vår verdensdel. Det siste året er vi, blant annet gjennom hendelsene i det tidligere Jugoslavia, blitt minnet om at når de ytre omstendighetene endres, blir sivilisasjon og menneskerettsregler presset til side av urmenneskets verste instinkter og handlinger. Verdenssamfunnet føler avmakt og sjokk, der det sitter som tilskuere til en råskap som bare griper mer og mer om seg. Det sa Kristelig Folke-partis parlamentariske leder Kåre Gjønnes under årsmøtet i Vesfold KrF lørdag.
-I en slik situasjon er det nødvendig å spørre hva slags rolle Norge kan spille. Norge har tradisjonelt meget gode forbindelse til ulike parter i Jugoslavia. Historisk sett ble det knyttet nære bånd mellom våre to folk under den andre verdenskrigen. Dette må vi kunne bruke i fredens tjeneste, i en diplomatisk prosess der også andre europeiske land, og USA, deltar, sa Kåre Gjønnes. Han sa at om nødvendig, bør Norge også bidrag med fredsskapende styrker, dersom forutsetningene for dette er til stede.
Gjønnes understreket at det viktigste er å skape et grunnlag for at flest mulig av flyktningene kan vende raskt og trygt tilbake til sine egne land. -Men i pakt med våre humanitære tradisjoner, må vi også vise forståelse og medmenneskelighet for dem som flykter fra krigsområdene, la han til.
BEKLAGER TILBAKESENDELESEVEDTAK
-Fra KrFs side er vi forbauset over at regjeringen nå har valgt å sende kosovo-albanerne tilbake til området de har flyktet fra. I lys av den spente og usikre situasjonen i området kan dette umulig være det rette tidspunktet for en slik beslutning, sa Kåre Gjønnes under årsmøtet i Vestfold KrF lørdag.
-Jeg beklager at regjeringen har fattet en slik kollektiv beslutning om tilbakesendelse, sa Kåre Gjønnes, som mente at også slike saker har krav på individuell behandling.
-Jeg beklager også at Fremskrittspartiets leder har valgt å føre flyktninge- og asylpolitikken inn i valgkampen, utfra valgtaktiske overveielser. Jeg synes dette er en så alvorlig sak at den fortjener en helt annen politisk håndtering. Fra KrFs side vil vi bidra til dette temaet får den seriøse behandlingen det har krav på, understreket Kåre Gjønnes i sitt foredrag under årsmøtet i Vestfold KrF.
