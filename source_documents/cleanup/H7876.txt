
8.10.2003
Fra Eli Sollied Øveraas (Sp)
Regjeringens forslag til statsbudsjett for 2004: Regjeringen svikter de frivillige
Regjeringens budsjettforslag er en stor skuffelse for dem som trodde at økt tilførsel av tippemidler skulle bety et kjempeløft for det frivillige barne- og ungdomsarbeidet lokalt, mener Senterpartiets kulturpolitiske talsperson Eli Sollied Øveraas.
De frivillige barne- og ungdomsorganisasjonene sliter allerede tungt mange steder.
Likevel foreslår regjeringen å redusere avsetningen til Frifond-ordningen over statsbudsjettet med til sammen nær 20 millioner kroner neste år, sammenlignet med inneværende år. Formålet med Frifond er blant annet å styrke de frivillige organisasjoners og gruppers virksomhet på lokalt nivå.
Frifond får overført midler både fra Barne- og familiedepartementet og fra Kulturdepartementet samt deler av overskuddet i Norsk Tipping. I forslaget til statsbudsjett for 2004 tilgodeses ordningen med henholdsvis 22 millioner kroner og 10 millioner kroner fra de to departementene, mot 33,5 og 18 millioner kroner i inneværende år.
-Det har vært en soleklar forutsetning fra flertallet i Stortinget at økt tilførsel av tippemidler til kulturformål ikke skulle gå på bekostning av tilsvarende bevilgninger på statsbudsjettet. Det har det likevel gjort. Det er skuffende at regjeringen heller ikke i år følger opp det stortingsflertallet har forutsatt på dette området, sier Sollied Øveraas.
