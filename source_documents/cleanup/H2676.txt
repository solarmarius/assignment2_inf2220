
2.februar 1995
Sosialpolitisk talskvinne Valgerd Svarstad Haugland (KrF):
En menneskerett å få ferdes i røykfritt miljø
-Skal "helse for alle" bli en realitet, må tobakkskadene reduseres. Det vil kort og godt si at tobakksforbruket må ned. De lovvedtak som ble fattet i dag, er riktige skritt i riktig retning, sier KrFs representant i Sosialkomiteen, Valgerd Svarstad Haugland.
Norge var lenge et foregangsland når det gjaldt lovgiving vedrørende tobakkskader, blant annet var vi det første landet i verden som fikk et totalforbud mot tobakksreklame.
-Til tross for at vi har hatt et restriktivt lovverk, ligger nå mange land foran oss på området. Derfor er jeg svært glad for flertallet i komiteen om innstramminger. Noen vil nok kalle lovreguleringer på området for formynderi og sterke inngrep i den personlige friheten. Kanskje er det også, men dette er områder hvor det er nødvendig å begrense enkeltmenneskers frihet. Først og fremst fordi de skader andre mennesker, men også fordi de skader seg selv. Som politikere er det vår oppgave å verne de svakeste. I dette tilfellet er dette ikke-røykerne og de som ikke tåler røyk. Jeg mener faktisk at det burde være en menneskerett å få mulighet til å ferdes i et røykfritt miljø, sier Svarstad Haugland.
35 prosent av den voksne befolkningen (16-74 år) i landet vårt røyker daglig. Dette er over 10 prosent flere enn av den voksne befolkningen i Sverige og Finland.
-Skal vi få ned antall røykere, nytter det ikke bare med et mer restriktivt lovverk og reklameforbud. Det er også helt nødvendig å satse mer offensivt på informasjonssiden. Derfor er jeg glad for at flertallet i sosialkomiteen, alle unntatt Høyre og FrP, går inn for at det i kommende statsbudsjetter må avsettes langt høyere beløp til tobakkskadeforebyggende arbeid. Jeg regner med at Regjeringen følger opp dette, sier Valgerd Svarstad Haugland i Kristelig Folkeparti.
