
1.10.2004
Venstre
Mer positiv innvandringsdebatt?
- Regjeringen har et grunnleggende positivt syn på innvandring og innvandrere og en ærlig tilnærming til utfordringene. Det lover bra for en bedre debatt og en bedre unkludering i Norge.
Det sier Venstres nestleder Olaf Thommessen om stortingsmeldingen om det flerkulturelle Norge: - "Mangfold gjennom inkludering og deltagelse" - som kommunalminister Erna Solberg lanserte i dag.
- Vi lever i en åpen verden, og vi trenger flere innvandrere for å sikre verdiskaping og velferd i framtiden. I tillegg har vi nå en stor gruppe barn av første generasjons innvandrere på vei inn i det norske voksenlivet. Mangfoldet er kommet for å bli, og vi må bort fra det ensidige problemfokuset og lettvinte generaliseringer og over på en mer positiv grunntone i debatten, sier Thommessen. - Jeg er glad for det tydelige, liberale verdigrunnlaget i denne meldingen,
- På det grunnlaget kan og bør alle utfordringer diskuteres åpent og ærlig, og det gjør regjeringen også i denne meldingen. Det er jo ikke slik at alle andre enn Fremskrittspartiet er naive, men vi har et annet verdigrunnlag i møtet med mennesker, og ser mulighetene bak enkeltmenneskers møte med Norge og deres ønske om et bedre liv for seg og sine. Derfor er denne meldingen oppløftende, sier Thommessen.
