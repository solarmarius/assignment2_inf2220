
14/4-02
Unge Venstre fikk gjennomslag på alle punkter, på helgens landsmøte i Venstre.
Unge Venstre leder, Monica Tjelmeland er særlig fornøyd med gjennomslag for radikale forslag på det internasjonale området, for den forpliktende satsingen på utslippsfri energi og en ny stadfesting av at Venstre går inn for behandling som virkemiddel i narkotikapolitikken, ikke straff.
De nye nestlederne i Venstre er dessuten begge medlemmer i ungdomsorganisasjonen.
Unge Venstres gjennomslag:
Strategisk skifte i energipolitikken:
- Venstre vil opprette av Hydrogenfond som skal finansieres gjennom bruk av 10% av inntektene fra Co2-avgiften. Dette gir grunnlag for en offensiv satsing på ny miljøvennlig teknologi.
- Venstre går imot en storstilt utbygging av infrastruktur for naturgass, og vil istedet satse på fornybar energi fra de primære energikildene.
- Venstre vil forby oljefyrer i nybygg, og vil istedet satse på biobrenselovner, solvarmeanlegg, geovarme, varmepumper, biobrensel og fjernvarmeanlegg.
Radikale gjennomslag på det internasjonale området:
- Venstre vil opprette en multilateral (FN- basert) klageinstans som regjeringer med en illegitim gjeldsbyrde kan bringe sin sak inn for. Ingen andre politiske partier har hittil gått inn for dette.
- Venstres landsmøte ber Regjeringen utarbeide generelle etiske retningslinjer når det gjelder forvaltningen av oljefondet
- Venstres landsmøte ber Regjeringen sørge for at det opprettes en klageinstans som det er mulig for mennesker i andre land som rammes av etisk uansvarlighet fra norsk nærngsliv å klage bedriftene inn for. Eksempelvis ombudsordning for menneskerettigheter. Dette er en viktig skjerping av norske bedrifters ansvar for sosialt og miljømessig forsvarlig handling i utlandet
Menneskelig og rettferdig kriminalpolitikk:
- Venstres landsmøte ønsker velkommen en grundig kriminalpolitisk debatt på bakgrunn av straffelovkommisjonens utredning.
- Grunnleggende rettferdighetshensyn tilsier at straff må stå i forhold til den forbrytelse som er begått.
- De menneskene som er avhengig av narkotika trenger i første rekke behandling. Venstre vil derfor at narkomane ikke skal straffes på grunn av avhengigheten sin, men tilbys behandlingsplass uten unødvendig opphold.
Tjelmeland er også fornøyd med at Unge Venstre har startet en debatt i Venstre omkring valg av tilknytningsform til Europa. - Det demokratiske underskudd i EØS, er et alvorlig problem for et liberalt parti. Når beslutningene tas sitter vi på gangen, sier UV-lederen som håper debatten fortsetter i partiet, også etter landsmøtet.
