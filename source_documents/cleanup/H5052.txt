
Dato: 22.08.2001
Generalsekretær Geir Mo, FrP
LO, AP OG KOMMUNEFORBUNDET FORSØPLER DEN POLITISKE DEBATTEN.
I et brev til ledelsen i Lo, Norsk Kommuneforbund og Det norske arbeiderparti, har jeg i dag tatt opp det forhold at arbeiderbevegelsen bevisst sprer feilaktig informasjon om FrPs sykelønnsordning. I en løpeseddel, utgitt av kommuneforbundet, i avisartikler fra kommuneforbundet, senest i Tønsberg Blad av i dag, samt på internettsidene til så vel AP som LO er det lagt inn en sykelønnsordning som er helt feil for FrPs vedkommende.
FrP endret som kjent sin sykelønnsordning på Landsmøtet i april i år, etter en erkjennelse av at den ordningen vi tidligere gikk inn for var for tøff for vanlige arbeidsfolk. Vi går nå inn for en ordning a'la Sandmannsutvalgets innstilling, der en blir trukket 20% egenandel i arbeidsgiverperioden (16 dager), for deretter å få full sykelønn. Samtidig reduseres trygdeavgiften tilsvarende, slik at ingen i realiteten taper i forhold til dagens ordning. I stedet blir det et ekstra incitament for å få ned kortidsfraværet. Langtidssykemeldte og kronikere blir skjermet, gjennom at full sykelønn bevares for disse.
Denne endringer i vår politikk er arbeiderbevegelsen fullstendig klar over, sier Geir Mo. Jeg kan derfor ikke tolke de annerledes enn at de bevisst spres feilaktig og løgnaktig propaganda om FrPs politikk av frykt for å miste velgere til oss. Dette er i så fall en forsøpling av den politiske debatten som verken arbeiderbevegelsen eller noen andre i det norske demokratiet er tjent med.
Jeg håper LO, Kommuneforbundet og AP nå ordner opp, slik at den informasjonen som nå går ut blir korrekt.
