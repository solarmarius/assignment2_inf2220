
23.10.98
Morten Lund,
INTERPELLASJON OM KJEDEMAKT I DAGLIGVAREHANDELEN
- Det trengs en strengere oppfølging for å hindre at markedsmakt brukes til å overprøve politiske hovedmål, sier stortingsrepresentant Morten Lund (Sp). Han har i dag innlevert en interpellasjon til arbeids- og administrasjonsminister Eldbjørg Løwer der han spør om regjeringen har en samlet strategi for å unngå at den sterke maktposisjon til hovedaktørene i dagligvaremarkedet skal kunne stoppe den frie debatt og gå ut over kunder, leverandørbedrifter, primærprodusenter og lokalsamfunn.
Lund sier at kjedemakten kolliderer med viktige samfunnshensyn. De med mest makt reduserer marginene til andre ledd i matvarekjeden. Småbutikker må legge ned. Små og store leverandørbedrifter må gi opp eller redusere når hovedkunden med jevne mellomrom vil prøve en annen leverandør. De siste års stor prisreduksjoner i jordbruksforhandlingene har ikke blitt like synlige på kassalappen.
En av hovedaktørene i dagligvarehandelen prøver nå å kneble den frie debatten om kjedemakten ved å true med å bruke sin maktposisjon til å ramme bøndene og landbrukssamvirket. De samme trusler ble i 1996 satt fram mot Orkla-eide Stabburet med den begrunnelse at en rapport fra FAFO konkluderte med at dagligvarekjedene har for stor makt.
-Jeg mener det er nødvendig å innse at det trengs en strengere oppfølging for å hindre at markedsmakt brukes til å overprøve politiske hovedmål, sier Lund. Et strengt grensevern for å sikre norsk matproduksjon og trygg matkvalitet er et slikt hovedmål. Et annet mål er at effektiviseringsgevinstene i landbrukspolitikken skal nå fram til forbrukerne. Et tredje handler om å beholde arbeidsplasser og bosetting i hele landet.
- Jeg mener det er nødvendig med en kontinuerlig priskontroll for å holde de ulike markedsaktørene i ørene. En slik priskontroll må omfatte alle ledd i matvarekjedene. Den må også legges opp slik at eventuelt samarbeid mellom de største aktørene kan avsløres, og slik at kundene kan skaffe seg kunnskap om hvor varene er billigst i butikken, sier Morten Lund.
