
2003-2007
SV
Nord-Trøndelag SV Fylkesprogram 2003-2007
Innledning
Mens forkjemperne for markedsøkonomien vil samle rikdom og makt hos en sterk elite, vil vi fordele makta og godene mellom alle. SV's politikk handler om likeverd, like rettigheter, rettferdig fordeling og solidaritet. Sentralt i vår politikk står kampen mot urett, undertrykking, skeiv fordeling og fattigdom. SV skal gi håp for framtida.
I dag har vi en meningsløs opphopning av makt og kapital på få hender. De rikeste 225 personene i verden eier halvparten av jordas ressurser. I Norge er situasjonen noe bedre, men også her eier den rikeste tidelen 2/3-deler av rikdommen og forskjellen mellom folk øker raskere i Norge enn i andre land. Denne rike makteliten tar ut store fortjenester på bekostning av liv, miljø, velferd, og arbeidsplasser for folk flest.
Norge trenger politikere som avslører og arbeider mot pengemakta. Det gjelder å ta vare på mulighetene for politisk styring til beste for alle.
Når SV får gjennomslag for sin politikk vil de rikeste bli skattlagt hardere og pengene brukt til det beste for oss alle. Både fylkeskommunen og de enkelte kommuner er avhengige av hvem som styrer landet. Når SV får makt og gjennomslagskraft vil vi ta fra privat rikdom og overføre til bedre barnehage, skole, eldreomsorg og sykehus og trygge arbeidsplasser.
Markedsøkonomi er et hinder for offentlige fellesgoder. Stem SV - da sikrer vi likhet og solidaritet.
1.0. Det er her vi bor.
Nord-Trøndelag er og har vært en ressursleverandør. De viktigste ressursene er levert i form av strøm, mat og skog. SV skiller seg ut ved at vi vil ha lokal styring over fylkets ressurser og foredlingen av disse.
Eksempel på et område der makta har kommet mer og mer over på storkapitalens hender er i fiskeri- og oppdrettsnæringa. SV vil her snu trenden slik at mer makt tilbakeføres til kystbefolkningen. Begrunnelsene er flere:
· folk skal kunne leve, arbeide og bo i harmoni med ressursene de omgis av.
· merverdien som skapes skal bli igjen i distriktene.
· miljøet blir en av flere store tapere når kapitalkreftene skal oppnå sitt mål - mest mulig profitt.
På mange områder har makt blitt flyttet ut av Nord-Trøndelag, f. eks bank, forsikring, dagligvarehandel, oppdrettsnæring i tillegg til at ledelsen i de fleste store konsern har sine hovedkontor i store byer.
SV vil at nord-trønderne skal bestemme mest mulig over Nord-Trøndelag. Vi vil derfor flytte avgjørelsene fra styrerom, departement og storting til lokale folkevalgte organ - fylkesting og kommunestyre. Fylkestinget må få større innflytelse over f.eks. naturressursene i fylket.
SV mener det skal settes politiske grenser for den sentraliseringa og utflagginga som foregår og har foregått over mange år med velsignelse av landets politiske flertall.
Effektivisering, privatisering og konkurranseutsetting fører til stress og usikkerhet som sliter på arbeidstakerne og gir dårligere tjenester for mottakerne.
Arbeidsplassene til store deler av befolkningen er utrygge under det politiske regimet vi har i dag. Når oppdrag settes ut på anbud, får det tragiske konsekvenser for familier som må flytte fra naboer, familie og venner for å jakte på nytt arbeid. Dette gjelder både de som blir uten arbeid og de som "vinner" et anbud.
Vi har erfaring for at sterk satsing på kultur skaper bolyst, samhold, engasjement og trivsel. Fylkeskommunen har vært en viktig fødselshjelper for mange viktige kulturtiltak i fylket. SV har i alle år satset på kultur i sine budsjetter og vil fortsette med det.
2.0 Vi vil bestemme sjøl!
SV vil beholde fylkeskommunen som et demokratisk styringsorgan for regionale verdier. I ei tid med sentralisering, privatisering og distriktsnedbygging vil vi kjempe for vanlige folks rett og mulighet til deltaking i beslutningsprosessene, og dermed styrke folks innflytelse på eget liv og egen framtid. Kort sagt: Vi vil bestemme sjøl!
Store oppgaver som spesialisthelsetjenesten er fratatt fylkestinget. Det er beklagelig, men det er fremdeles viktige oppgaver igjen. Kultur, natur og miljø, utdanning, regional utvikling og infrastruktur som transport, kraftforsyning og kommunikasjon skal styres og forvaltes gjennom folkets egne demokratisk valgte organ.
Noen ønsker å ta viktige avgjørelser for fellesskapet uten ubehagelig innblanding fra folk flest. For SV er det viktig at folk kan bestemme sjøl gjennom demokratiske prosesser.
I dag flyttes viktige samfunnsoppgaver og beslutninger fra politiske arenaer til lukka styrerom. Det er ikke lenger folkevalgte som skal avgjøre hvordan viktige samfunnsoppgaver utføres, men en liten håndfull mennesker. SV ønsker politisk styring av viktige samfunnsoppgaver slik at hensynet til lokalbefolkningen blir ivaretatt bedre enn lønnsomhetsbetraktninger. Når det ikke er flertall for at folkevalgte skal ta tilbake makta og styringsmulighetene, må politikerne fungere som ombud, talerør og påvirkningsagenter. Dette gjelder i særlig grad for spesialisthelsetjenesten, men også andre områder der beslutningene tas i lukka styrerom. En viktig hjelp i det arbeidet er utvalg som ivaretar folks interesser som eldrerådet og forbrukerutvalget.
2.1. Kvinnepolitikk og likestilling
SV vil arbeide mot det stadig økende presset for å privatisere, nedskjære og konkurranseutsette offentlig sektor, blant annet fordi dette vil bety et tilbakeskritt for kvinners muligheter i samfunnet. Nøkkelen til en likere fordeling av lønnet og ulønnet arbeid mellom kvinner og menn ligger i hva som tilbys av velferdsgoder, og hvilke lønns - og arbeidsforhold som tilbys.
SV går inn for at
· i alt fylkeskommunalt planverk skal kjønnsperspektivet vektlegges.
· deler av fylkeskommunens virksomhet skal kjønnstestes, og testen skal resultere i konkrete tiltak
· arbeid med likestilling i den videregående skolen og veilederfunksjonen til denne styrkes
2.2 Fylkestinget - mer politikk og mindre byråkrati.
SV vil ikke ha parlamentarisme i Nord-Trøndelag. Vi ønsker ei sterk politisk styring og et velfungerende byråkrati som retter seg etter og iverksetter politiske vedtak. Men vi går imot profesjonalisering og byråkratisering av politikken og politikerne. Enhver skal ha mulighet til å delta i politikken uten å tilhøre en politisk elite. Derfor vil vi spre verva på flest mulig og opprettholde politiske debatt- og beslutningsorgan som speiler befolkninga, og politiske prosesser der alle kan ytre seg og hevde sine meininger.
Ved omorganiseringa av den "nye" fylkeskommunen, vil SV arbeide for en politisk styringsmodell der fylkesutvalget beholdes som i dagens modell, mens hovedutvalgene erstattes med komiteer.
Innstillingsretten overfor fylkesutvalget overføres fra fylkesrådmannen til fylkesordføreren eller et innstillingsråd bestående av repr. fra "posisjonen". Saker som skal behandles i fylkestinget fordeles av fylkesordføreren til de ulike komiteene uten innstilling til vedtak. Komiteene innstiller overfor fylkestinget.
Retten til å inngå forpliktende avtaler vedr. utviklingsprosjekter (partnerskapsavtaler) basert på fylkestingets overordna vedtak når det gjelder budsjett og utviklingsprogram, forbeholdes fylkesordføreren.
For SV er det viktig å utvikle en styringsmodell som skaper klare ansvarsforhold mellom politisk og administrativ virksomhet, og mellom "posisjon" og "opposisjon" i fylkestinget.
SV vil gå inn for at "posisjon" og "opposisjon" får det samme økonomiske grunnlag og praktiske tilrettelegging for sitt politiske arbeid.
Mer politisk styring av viktige samfunnsoppgaver for å demme opp for høyrepartienes snevre lønnsomhetskrav og markedstilpasning, må være et klart mål for den "nye" fylkeskommunen.
3.0 Sånn vil vi leve!
3.1. Barn og Unge
SV har i flere år satt barn og unge først, fordi vi ser viktigheten av å satse på framtida. Det er nødvendig å ta barn og unge på alvor, gi alle like gode utviklingsmuligheter slik at de vil ønske å bygge videre på vårt demokratiske samfunn. En sterk velferdsstat vil være en garantist for like muligheter for alle. Velferdsstaten vil bygge opp under et sterkt fellesskap som er nødvendig for at alle innbyggere skal kunne delta i samfunnet som likeverdige borgere.
Ungdom er en stor gruppe mennesker med liten reell makt. Det er viktig at ungdommens medbestemmelse øker, ikke bare i saker som spesielt gjelder ungdom, men også i saker av allmenn betydning.
· at fylket innfører ungdomskort. Med ungdomskort betaler ungdom en relativt liten engangsavgift, og kan deretter ferdes fritt med alle fylkets kollektive transportmidler, det være seg tog, buss og båt.
· økt kollektivtrafikktilbud, særlig på kvelds- og ettermiddagstid
· satsing på tiltak som begrenser ungdomsulykker. F. eks festskyss for ungdom. Fortsatt aktiv støtte til fylkets trafikksikkerhetsutvalg.
· at det innføres et rabattkort for fylkets ungdommer. Rabattkortet skal gi rimeligere priser på kino, bad, kulturarrangementer, osv
Skolen er en viktig del av barn og unges oppvekst. Den må gjenspeile samfunnet vi lever i både i form og innhold. SV vil ha videregående skoler også der befolkningsgrunnlaget ikke er så stort. Derfor sier vi:
· nei til fritt skolevalg, da det vil ramme tilbudene på skoler i distriktene
· nei til "ranking" av skoler i Nord-Trøndelag, vi ønsker ikke A og B-skoler
· arbeidsmiljølov med verneombudsordning innføres for elever på lik linje med yrkesaktive.
SV vil ta de unge på alvor ved å gi dem trygghet og innflytelse både i skolen og i samfunnet ellers. Det er viktig at alle elever kan klare å gjennomføre skolen. Derfor vil vi:
· ha mer elevdemokrati
· ha en bedre oppfølging av de borteboende elevene, der det for eksempel organiseres felles middagsservering.
· at det innføres meklingsordninger i skolen etter konfliktrådsmodellen.
· ha egen ungdomskonsulent.
· økt vekt på fagopplæring, og større vekt på fleksibilitet. Arbeide for utvikling av flere veier fram til fagbrev.
En god skole er en skole i stadig utvikling som tar inn samfunnet rundt seg og utvikler skolen i takt med lokalsamfunnet. Derfor vil SV:
· samarbeide med det lokale næringslivet.
· at det opprettes etablererlinjer på videregående skoler i fylket.
· at voksne språklige minoriteter må få et tilpasset opplæringstilbud i videregående skole
· styrking av voksenopplæringa.
· at videregående skoler skal være vekstsenter for framtidas nordtrøndere. Her skal miljø, kultur og næring være bærende element.
· økt satsing på etterutdanning av lærere.
· at samisk språk og kultur blir tilgjengelig som fag i skolen.
Vi må ha gode studietilbud til fylkets ungdom og legge til rette for at det er mulig å utdanne seg i nærmiljøet for dem som ønsker det, samtidig som vi legger til rette for ungdom som studerer andre steder og ønsker å komme tilbake. SV vil:
· etablere akademiske lærlingeordninger. Ungdom som tar høyere utdanning får tilbud om å knytte seg til en bedrift gjennom feriejobbing og seks mnd. arbeid i bedriften etter endt utdanning. Fylkeskommunen betaler årlig stipend og reisestøtte. Bedriftene får engangstilskudd og skal betale studentens lønn.
· at Høgskolen i Nord-Trøndelag skal tilby nødvendig etter- og videreutdanning.
· at Høgskolen skal tilby desentraliserte tilbud slik at flest mulig nordtrøndere kan få mulighet til høgskoleutdanning.
· at Høgskolen må få studietilbud som er attraktive for ungdom.
· arbeide for et sterkere samarbeid mellom universitetsmiljøet i Trondheim og ulike miljøer i Nord-Trøndelag, særlig innen næringsliv.
SV mener at skolen skal være gratis, også den videregående skolen. Derfor vil SV arbeide for:
· gratis skolebøker, ekskursjoner og heimreiser i helgene.
· å beholde skolen som en reklamefri sone.
SV ønsker en sterk offentlig skole hvor elever fra alle samfunnslag, trosretninger og nasjonaliteter skal lære hverandre å kjenne for å gi forståelse og toleranse en bedre grobunn. Derfor sier SV nei til:
· privatisering av skoleverket
3.2. Folk og kultur
Kunst og kultur utfordrer fastlagte oppfatninger, og kan skape grobunn for utvikling og framskritt. Kunst og kulturaktiviteter er viktige brobyggere mellom ulike nasjonaliteter, etniske og politiske grupper og aldersgrupper. Et aktivt lokalt kulturliv kan være med å legge forholdene til rette for et meningsfylt lokaldemokrati. Det viktigste arbeidet vil være å sikre kulturaktivitet og tilbud i hele fylket. Fylkeskommunen bør ha kulturpolitikk som en av de viktigste bærebjelkene for regional utvikling.
Derfor vil SV arbeide for:
· at fylkesansatte kulturarbeidere (musikk, teater og galleri) skal drive mer oppsøkende virksomhet for å skape inspirasjon og utvikling lokalt.
· å videreføre UKM (Ungdommens kulturmønstring).
· at det legges til rette for økt samarbeid mellom skole og kulturinstitusjoner for å gjøre kulturtilbudene mer tilgjengelig for barn og unge.
· å styrke et aktivt og allsidig museumsmiljø, og sikre småmusea sin plass i strukturen.
· at kulturminner skal kunne brukes til lokal kulturaktivitet.
· følge opp Norveg som en sentral kulturinstitusjon (fylkets tusenårssted).
· å etablere Rian-galleri.
· et godt utvalg av lydbøker, bøker på sørsamisk og bøker for flyktninger og asylsøkere.
· å gi samisk kultur større plass i fylket, blant annet oppfølging av Saemien Sijte.
· etablere samisk nemnd på fylkesnivå, med samisk konsulent som koordinator.
· storstilt satsing på kulturbasert næringsutvikling, bl.a. gjennom regional utviklingsplan.
· at det legges til rette for et tettere samarbeid mellom miljø, kultur og helse i kommunene.
3.3. Helse
En god helse for alle sikres best gjennom forebyggende arbeid. Det er et mål at flest mulig unngår å havne i helsekøene. Fylkeskommunen være koordinator mellom kommunene i deres arbeid for å trygge folks livsvilkår. SV vil arbeide for:
· at fylkespolitikerne skal opptre som aktive ombud for å sikre folk i fylket akseptable helsetilbud. I praksis vil det mest bli å passe på det som vedtas i Helseforetakets lukkede rom.
· at fødeavdelingene ved Sykehuset Namsos og Levanger skal bestå.
· kampanjer for mer fysisk aktivitet i alle aldre. Det må overføres mer midler fra toppidrett til masseidrett.
Rusmisbruk er et alvorlig samfunnsproblem som rammer hele samfunnet hardt. Det er viktig med forebyggende arbeid for å unngå de omfattende skadene rusmisbruk fører med seg for omgivelsene:
SV vil satse på:
· rusforebyggende arbeid med spesiell satsing på tiltak som beviselig gir gode resultater.
· flere rusfrie tilbud til barn og unge.
· tiltak som reduserer bruk av narkotika, alkohol og tobakk.
· sikre økonomisk driftsstøtte til de institusjoner som driver rehabilitering og etterbehandling av rusmisbrukere, og kan vise til gode resultater.
Alle har krav på hjelp til å klare sin hverdag uansett hvilke problemer man støter på. Derfor vil SV:
· intensivere og styrke behandlingsapparatet innenfor barne- og ungdomspsykiatrien i Nord-Trøndelag.
· sikre økonomisk driftsstøtte til de funksjonshemmedes organisasjoner slik at de funksjonshemmedes rettigheter til å delta i samfunnslivet ivaretas.
· arbeide for at Senteret mot incest og Krisesenteret i Nord-Trøndelag sikres trygge økonomiske rammer.
SV sier nei til privatisering av helsetjenester og sykehus.
Tannhelse er den helsedelen fylkeskommunen står tilbake med. I en tid med knapphet på tannleger går de over til det private markedet. Vilkårene for de offentlige tannlegene som skal ta seg av den frie tannpleien til barn og unge og andre prioriterte grupper er langt dårligere. Stor mangel på tannleger gjør at tannhelsen for disse gruppene blir stadig dårligere.
SV går inn for å utdanne flere tannleger, men på kort sikt må det brukes ressurser på å holde på de som fortsatt jobber innenfor offentlig tannpleie.
Eldrepolitikk.
I andre kulturer nyter eldre stor respekt, særlig på grunn av sin livserfaring og klokskap. Det er et mål for SV å snu en uheldig utvikling, slik at dette blir tilfelle her i landet også. SV vil arbeide for følgende ønsker som eldre og uføre har:
· at fylkeskommunen må sikre gode kollektive transporttilbud, spesielt i utkantene.
· tannlegetjenesten må inn under frikortordningen.
· etablering av rehabiliteringssenter på Høylandet.
3.4. Miljø og trivsel
Alle eksemplene på ekstreme værforhold vi har opplevd rundt om på kloden de siste årene kan tyde på at menneskelig virksomhet er i ferd med å endre klimaforholdene på jorda. Dette kan føre til at livsgrunnlaget for menneskene endres, kanskje med svært negative følger.
Et av de viktigste bidragene til at værforholdene ikke forverrer seg er at vi greier å redusere utslippene av CO2.
SV vil arbeide for å dreie forbruket over mot bruk av fornybare ressurser og energikilder som ikke forurenser, samtidig som vi mener det må satses på energiøkonomisering i dagens overforbruk.
SV vil arbeide for:
· at energiproduksjonen og fordelingen skal ha politisk styring.
· at det skal bli lik pris på frakt av strøm (nettleie).
· at bioenergi, varmepumper, vindkraft og solenergi må videreutvikles.
· at NTE fortsatt skal være politisk styrt.
· å øke satsingen på energiøkonomisering (ENØK) og ENØK-senteret.
· etablering av eget vindkraftsenter i Ytre Namdal. Det er naturlig at arbeidsplasser og kompetanse legges nær produksjonssted.
· å støtte utbygging av småkraftverk som ikke krever reguleringer av betydning.
SV vil ikke bygge forurensende gasskraftverk. De store ressursene som skal til på forskningssiden for å utvikle kostbar teknologi for CO2-frie kraftverk, bør heller settes inn i forskning på og virksomhet omkring utnyttelse av fornybar energi.
Privatbilen vil fremdeles være et viktig framkomstmiddel i vårt vidstrakte fylke, men vi vil arbeide for å trygge vår egen sikkerhet på veiene. SV ønsker å redusere privatbilismen og tungtransporten ved å styrke buss- og jernbanenettet. SV vil
· styrke jernbanestrekningene våre på Nordlandsbanen og Meråkerbanen, både mht. vedlikehold, ruter og prispolitikk.
· styre jernbanen politisk.
· flytte tungtransport over på jernbane og båt.
· at flyplassene i kortbanenettet fremdeles skal være en del av kollektivtilbudet.
· styrke kollektivtilbudet der det er behov for det og arbeide for mer fleksible.
· transportordninger i distriktene. Tilbringertjeneste med drosje kan for eksempel være et bedre alternativ enn busser.
· styrke og utvide nettet av gang- og sykkelveier.
SV mener folk fritt skal kunne ferdes i en natur uten forurensing av ymse slag, men med et rikt artsmangfold. Vi vil at alle skal ha tilgang på den rikdom naturen vår byr på, også begrensede ressurser som f. eks vilt, fisk og bær. Der det ikke er nok til alle må vi dele uten at størrelsen på lommeboka avgjør hvem som skal slippe til.
SV vil
· regulere snøscooterkjøring ved å opprette egne scootertraseer.
· vi vil regulere hyttebygging slik at allmennhetens og lokalbefolkningens interesser blir ivaretatt.
· verne om allmenninger, offentlige eiendommer og allemannsretten.
· støtte opprettelsen av nasjonale verneområder.
3.5. Det er maten vi lever av
Vi vil være trygg på at maten vi spiser ikke er helsefarlig. Vi vil produsere mat av god kvalitet, og vi vil gjøre det på en måte som er bra både for produsent og forbruker. Vi vil leve i et samfunn der det er plass til både husdyr og rovdyr.
SV vil stoppe sentraliseringa i primærnæringene og foredlingsanlegga. Vi vil stimulere til samarbeidstiltak i jordbruk, skogbruk, reindrift og fiske, og legge til rette for mest mulig lokal foredling.
SV ser at samdrift kan være en god løsning for enkelte bønder, men ønsker ikke et fabrikk-landbruk. Derfor mener SV at maks 3 bruk kan gå sammen om drifta. SV ønsker matproduksjon i hele landet. Det bør være kortest mulig vei fra jord til bord.
SV vil arbeide for
· utnytting av lokale ressurser og økologisering av jordbruket.
· at det skal være ei felles nordisk forvaltning av rovdyrstammene.
· offentlig finansierte gjeterordninger for sauehold og reindrift i rovdyrutsatte områder. Det må bli lettere å felle skadedyr.
· forbrukerens rett til opplysning om maten vi spiser, og vi vil gå i mot bruk av genmodifiserte varer i landbruket.
· at fylkeskommunen skal øke innsatsen på Mære landbruksskole, for å styrke skolens rolle som drivkraft for småskala matproduksjon i regionen. Det er et mål å få mer lokal mat (kortkjørt mat) i butikkene.
· utviklingstiltak overfor jordbruk, skogbruk, reindrift og foredlingsanlegg i Namsskogan, Røyrvik og Lierne.
3.6. En offensiv nærings- og distriktspolitikk
SV vil styrke distriktet ved at det sikres og skapes arbeidsplasser på grunnlag av de lokale natur- og menneskeressurser. Vi vil ha et desentralisert samfunn bygd på miljøhensyn og folkets skaperevne. Vi vil ha et allsidig næringsliv, som sikrer arbeidsfolk og lokalsamfunn.
Fylkets regionale utviklingsplan skal særlig stimulere til næringsutvikling i grisgrendte strøk.
SV vil
· ha størst mulig lokalt eierskap over naturressursene. Særlig viktig er dette innen havbruk og energi. Det må lages strengere konsesjonsbetingelser for de som får utnytte våre naturressurser. Ved eventuelle salg skal det offentlige ha forkjøpsrett.
· arbeide for at NTNU/Sintef samarbeider langt tettere med bedrifter i fylket for å heve kompetansenivået og for å drive utviklingsarbeid. Arbeide for etablering av forsøkssenter for havbruk i Ytre Namdal.
· arbeide for å innføre forsøk der A-etat kontinuerlig kan tilby kompetanseheving til de ledige i bedrifter med permitteringer. Dette er aktuelt i flere bransjer, men særlig innen skipsbygging, verftsindustri og i fiskeindustrien.
SV vil ha et samfunn hvor alle har nærhet og god og rimelig tilgang til offentlige tjenester, det være seg lege/sykehus, tannlege, trygdekontor, sosialkontor, post etc.
Vi vil styrke tilgjengeligheten og framkommeligheten for mennesker med handicap, men dette skal ikke skje ved at frivillige organisasjoner blir stadig mer avhengig av noen menneskers spilleavhengighet. SV vil:
· stoppe privatiseringa av offentlig virksomhet og nedlegging av nødvendige offentlige tjenester. Offentlige tjenestetilbud skal ikke være basert på bedriftsøkonomisk lønnsomhet.
· redusere/fjerne spillemaskiner, og finne andre inntektskilder for organisasjoner som får inntekter derfra.
SV vil ha et samfunn hvor vi har trygge arbeidsplasser. Vi vil ikke at folk brukes som brikker i et spill for markedsliberalismens stadig sterkere krav om økt profitt.
SV vil:
· ha politisk styring med kapitalstrømmen gjennom bruk av SND, næringsfond og offentlige tilskudd og finansieringsordninger.
· styrke kulturbasert næring i distrikta, og legge til rette for småskala-aktiviteter og reiselivsbedrifter med lokal forankring.
· øke fiskekvoten til kystflåten på bekostning av havfiskeflåten, og at en langt større del av havets ressurser blir foredlet i fylket.
· etablere egne rekrutteringstiltak overfor ungdom innenfor sjøbaserte næringer. Særskilte stipendordninger kan vurderes.
Vi vil ikke bruke time etter time på å undersøke hvilket teleselskap som leverer billigst tjeneste denne uka, hvilken strømleverandør som leverer billigst strøm denne uka, hvilket forsikringsselskap som har lavest forsikring denne uka, hvilken bank som har lavest rente denne uka, for så å gjenta prosessen neste uke.
SV vil
· ha offentlig styring og faste, rimelige priser på de viktigste tjenestene.
· arbeide lønnspolitisk på alle nivåer i fylket for å stoppe trenden vi nå er inne i: at de som har mest fra før får stadig mer. Vi vil redusere inntektsforskjellene.
· ha et sterk Forbrukerråd som er nært folket. Det blir viktigere og viktigere med motkrefter og råd/veiledning i et stadig mer uoversiktlig og påtrengende marked
Vi vil leve i positivt samvær med våre medmennesker, ikke i evig konkurranse med dem. Vi vil leve i et samfunn der alle får de nødvendige behov dekket og tjenester levert på en rimelig og sikker måte. Vi vil bruke vår tilmålte tid til noe annet enn å telle penger. SV vil ikke føre EU-politikk der det er den sterkeste rett som gjelder. Vi vil ha demokrati, miljøsatsing og rettferdighet - derfor kjemper vi mot norsk EU-medlemskap og mot EØS-avtalen.
Om du er enig - stem SV du også.
