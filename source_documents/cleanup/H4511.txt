
onsdag 25. april 2001 11:42:58
Venstre-forslag i Stortinget:
Opptrappingsplan for reiselivet
Venstres stortingsrepresentanter Lars Sponheim og Leif Helge Kongshaug har i dag levert forslag i Stortinget om en femårig opptrappingsplan for merkevarebygging av Norge som reisemål. Planen bes levert senest sammen med forslaget til statsbudsjettet for neste år.
- Reiselivet er blant de største og hurtigst voksende næringer i verden, men Norge er i ferd med å sakke akterut. Det kommer alarmerende signaler om svikt i viktige markeder, for eksempel Tyskland, og dette kan skape ytterligere problemer for en viktig distriktsnæring som allerede sliter med lønnsomheten, sier Sponheim og Kongshaug.
Som næringsminister la Sponheim fram en egen stortingsmelding om reiselivet (St.meld 15 (1999-2000). En av hovedstrategiene for økt lønnsomhet, var å trappe opp satsingen på å profilere Norge som reisemål og merkevare i utlandet. Dette fikk tilslutning i Stortinget, men regjeringen Stoltenberg har ikke fulgt opp. Både i revidert budsjett for 2000 og budsjettforslaget for 2001 foreslo Ap-regjeringen å redusere bevilgningene til Norges-profilering. Sammen med forslaget om å legge moms på reiselivet og ekstra konkunkturavgift på all næringsvirksomhet, var dette skritt i helt gal retning.
- Disse forslagene ble avvist av Stortinget, men det er i lengden uholdbart at Stortinget ved hver korsvei må gripe inn for å hindre innføring av forverrede rammevilkår for norsk reiseliv, mens konkurrentlandene ruster opp sin markedsføringsinnsats, sier Sponheim og Kongshaug.
- Derfor må det vedtas en opptrappingsplan som sikrer grunnlaget for økt aktivitet og bedre lønnsomhet i norsk reiseliv, i et samarbeid mellom det offentlige og næringen selv.
