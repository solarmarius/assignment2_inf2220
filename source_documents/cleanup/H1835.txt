
Tysdag 7. april 1992
John Tveit (KrF) om støtte til Sunnhordland Lufthavn:
HONNØR TIL OPSETH FOR INITIATIV
Leiaren i Stortingets samferdslekomité, John S. Tveit (KrF, Rogaland), gav honnør til samferdsleministeren for at han medverka til ei løysing for Sunnhordland Lufthavn A/S då denne var truga av konkurs. Honnøren kom då Stortinget tysdag handsama innstillinga frå komiteen om endra løyvingsvedtak for 1992 for mellom anna sivil luftfart.
Departementet har bevilga eit eingongstilskot på tre millioner kroner, under føresetnad at Stortinget godkjenner det. Det meinte Tveit Stortinget skulle gi, jamvel om Høgre og Framstegspartiet av prinsippielle grunnar ikkje støtta forslaget.
Tveit synte til at lufthamna hadde kome i ein heilt prekær økonomisk situasjon om ho ikkje hadde fått statleg støtte. Den refinansieringa som statsråden har medverka til, har sytt for eit finansielt og driftsmessig grunnlag som vil bety eit godt utgangspunkt for vidare stabil drift, konkluderte leiaren i samferdslekomiteen.
