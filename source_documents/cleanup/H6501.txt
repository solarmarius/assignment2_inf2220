
05.12.02
Karita Bekkemellem Orheim
Skuffende for skolen
Utdanningspolitisk talskvinne, Karita Bekkemellem Orheim, er skuffet over budsjettforliket. - Det er ubegripelig at de kutter i viktige utdanningsformål for å hente penger til avgiftslettelser på campingvogner og brennevin, sier hun.
Det er uansvarlig av Regjeringen og Frp å spare inn penger på den offentlige skoles bekostning, slik at det offentlige utdanningstilbudet forringes. De fleste usosiale kuttene Regjeringen foreslo, står fortsatt igjen etter budsjettforliket. Sparekniven settes inn på blant annet skolefritidsordningen, opprustning av skolebygg, IKT-tiltak, borteboerstipend for elever og voksenopplæring. Helsetilbud til studenter skal avvikles. Det er ubegripelig at de prioriterer kutt i viktige utdanningsformål for å hente penger til avgiftslettelser på campingvogner og brennevin, sier Karita Bekkemellem Orheim.
Orheim understreker at opplæringen i skolen skal motvirke ulikheter og gi et likeverdig grunnlag for alle, samtidig som opplæringen skal skape vekst og muligheter for den enkelte.
- Grunnskolen skal være gratis for alle. Arbeiderpartiet vil sikre at alle barn får gratis leirskole, og vi vil at SFO-tilbudet fortsatt opprettholdes gjennom statsstøtten. Lik rett til utdanning må også gjelde voksne, og derfor vil Arbeiderpartiet opprettholde støtten til voksenopplæring og fjernundervisning. Vi går også imot kutt i studiefinansieringen og i helsetilbudet til studenter.
Orheim legger også vekt på at det er det offentliges oppgave å finansiere lærebøker og skolemateriell og advarer mot en utvikling der skolene ser reklamefinansiering som en enkel vei ut av et økonomisk uføre.
Orheim mener budsjettbehandlingen i utdanningskomiteen viser et klart skille mellom partiene, med Ap, SV og Sp på den ene siden og Regjeringspartiene og Frp på den andre.
- Skolens framtid er avhengig av felles løft og prioritering, men dette viser Frp og regjeringspartiene liten vilje til. Resultatet er dyrere og dårligere skolefritidsordning, nedslitte skolebygg og utslitte skolebøker, og studentene får dårligere helsetilbud og mindre stipend, slår Karita Bekkemellem Orheim fast.
