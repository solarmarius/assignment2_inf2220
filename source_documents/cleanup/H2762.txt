
Torsdag 17. august 1995
KrF-leder Valgerd Svarstad Haugland:
NØDVENDIG MED FLEKSIBELE
BEHANDLINGSTILBUD FOR RUSMISBRUKERE
-En større fleksibilitet i rusmiddelomsorgen, vil gjøre det mulig for mange behandlingsinstitusjoner å hjelpe flere. Staten må derfor gi refusjon også for poliklinisk behandling i rusmiddelinstitusjoner. Da blir det lettere å skreddersy et opplegg som fungerer godt både klienten og klientens familie. Det sa Kristelig Folkepartis leder Valgerd Svarstad Haugland under Buskerud KrFs valgkampåpning i Drammen torsdag.
-Det faktum at det ikke gis refusjon for polikliniske tjenester i rusmiddelinstitusjonene medfører at mange institusjoner tvinges til å tenke kurdøgn i stedet for behandling i forhold til hva klienten faktisk trenger. Rusmiddelinstitusjonene har som regel den kompetanse som skal til for å skreddersy et opplegg for en rusmisbruker, for eksempel gjennom dagtilbud, poliklinisk tilbud, døgntilbud eller familiebehandling, eller i en kombinasjon av disse, men de har ikke økonomi til det, sa Valgerd Svarstad Haugland.
Hun viste til at det gis refusjon for poliklinisk behandling av psykiatiske pasienter, og beskrev det som inkonsekvent at ikke samme ordning gjelder for behandling av rusmisbrukere.
-Et samspill mellom bruken av poliklinisk behandling og innleggelse vil føre til at færre risikerer å falle mellom ulike stoler. Rent samfunnsøkonomisk kan det i hvertfall ikke bli dyrere å åpne for mer fleksible ordninger i behandlingen av rusmisbrukere, sa KrF-leder Valgerd Svarstad Haugland da Buskerud KrF åpnet sin valgkamp i Buskerud torsdag. (KrF-Press/NPE)
