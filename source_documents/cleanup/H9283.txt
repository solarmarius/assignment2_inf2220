
6.6.2005
Senterpartiet, Morten Lund
Om sluttbehandling av skattereformen: SMÅBEDRIFTENE MÅ IKKE SKATTES I HJEL ELLER TVINGES TIL Å BLI A/S.
Av stortingsrepresentant Morten Lund, Senterpartiet
Det er brei enighet om at sjølstendige næringsdrivende er den gruppe som kommer dårligst ut av skattereformen. En stor del av denne store gruppen vil få økt skatt, mens de fleste andre kan glede seg over skattelette. Dette kan ikke Senterpartiet akseptere.
Senterpartiet mener at selskapsformen enkeltpersonsforetak bør få gunstigere skattevilkår enn i dag, og gunstigere enn de som er organisert som aksjeselskap for di:
-eierne risikerer hus og heim dersom virksomheten får problemer
-det er svært mange gründere og nyskapere i denne gruppen. De har liten skatteevne og får ingen fordeler dersom formueskatt fjernes og toppskatten halveres.
-eierne gis ikke samme mulighet for å velge beskatningstidspunkt som aksjeeiere.
Senterpartiets endringsforslag ved behandlinga i Finanskomiteen til fordel for foretaksmodellen som enkeltpersonsforetak skal beskattes etter, vil være følgende:
-Det gis et risikotillegg i skjermingsrenten i foretaksmodellen på 5 prosentpoeng slik at det som beskattes som lønnsinntekt blir redusert.
-Det innføres en fondsavsetningsordning (som i Danmark) slik at inntekter og skatt kan jevnes ut innafor 10 år.
-Gevinst ved realisasjon av driftsmiddel skal beskattes som kapitalinntekt.
DET TRENGS SÆRREGLER FOR SKOGBRUKET
I tillegg til disse forbedringer i forhold til Regjeringens forslag som gjelder alle innafor foretaksmodellen, vil Senterpartiet tilgodese skogbruket spesielt. Dog er de følgende forbedringer bare en videreføring av dagens skatteregler for skogbruket:
-Skogbruksinntekt skal fortsatt i hovedsak regnes som kapitalinntekt og beskattes med 28%.
-Ordningen med skattefritak for erstatning ved opprettelse av verneområder videreføres.
FORMUESKATTEN MÅ FJERNES FOR ALL NÆRINGSFORMUE.
Dette tiltaket var med i Plaza-forliket i 2000 mellom sentrumspartiene og Arbeiderpartiet. Det vil være en målrettet skattelette på 2.5 milliarder kroner til hjelp for alle næringsdrivende. Regjeringens forslag om gradvis å fjerne all formueskatt på 8 milliarder kroner, vil det neppe bli et varig flertall for.
