
10.11.05
Senterpartiet, ved stortingsrepresentant Erling Sande (Sp)
- Gledelig frivillighetssatsing
Det frivillige kulturlivet er en vinner i den rød-grønne regjeringens første kulturbudsjett og får en påplussing på nær 20 mill. kroner i forhold til Bondevik-regjeringens siste budsjettforslag. Sammen med regjeringens styrking av kommuneøkonomien legger dette til rette for et løft for frivillig aktivitet i lokalsamfunn over hele landet.
- Vi er glade for at vi allerede i 2006 kan begynne på den opptrappingen av kultur- og frivillighetspolitikken Senterpartiet har lovet velgerne i valgkampen og som regjeringspartiene har stått sammen om i Kulturløftet, sier Senterpartiets kulturtalsmann Erling Sande.
Satsingen på frivilligheten innebærer en økning på 15 millioner kroner til barn og unges kulturaktiviteter lokalt (Frifond-ordningen) og en økning til frivillighetssentralene med 2 millioner kroner. I tillegg opprettes det en helt ny ordning med tilskudd til kjøp av musikkinstrumenter for skolekorps. Det legges opp til at Norges Musikkorps Forbund fordeler tilskuddet som neste år blir på 2,5 mill. kroner. Norske korps og orkestre bruker årlig store beløp på kjøp av instrumenter. Hensikten er å trappe opp bevilgningene til dette formålet de nærmeste årene.
Den forrige kulturministeren kuttet i sitt siste budsjettforslag 15 millioner kroner i Frifond-ordningen og foreslo med det å fjerne ordningen fra statsbudsjettet etter å gjennomført kutt over flere år.
- Senterpartiet er glade for at vi nå har fått reversert dette kuttet, og sørget for at Frifond fortsatt har en naturlig plass i kulturbudsjettet. Senterpartiets mål er å øke bevilgningen de kommende årene slik at det kan utløses enda mer aktivitet i lokalsamfunn i hele landet, sier Erling Sande.
Parallelt med opptrappingen av bevilgningene til sektoren, vil Senterpartiet holde fokus på arbeidet med å utarbeide en ny og helhetlig frivillighetspolitikk. Sentralt i dette arbeidet er å gi frivilligheten formell status som egen sektor gjennom etableringen av et frivillighetsregister.
