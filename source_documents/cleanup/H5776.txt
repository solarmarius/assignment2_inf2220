
26.04.2002
- Mangel på en helhetlig kollektivpolitikk
- Regjeringens kollektivmelding inneholder mange gode målsettinger om vekst i og bedre kvalitet på kollektivtransporten som Arbeiderpartiet er enige i, men tiltakene som Regjeringen foreslår er for lite offensive, og bærer preg av en mangel på helhetlig kollektivpolitikk, sier stortingsrepresentant Bjørgulv Froyn fredag 26. april 2002.
- Regjeringens kollektivmelding inneholder mange gode målsettinger om vekst i og bedre kvalitet på kollektivtransporten som Arbeiderpartiet er enige i, sier stortingsrepresentant Bjørgulv Froyn.
Arbeiderpartiet mener de tiltakene som Regjeringen foreslår i meldingen er for lite offensive, og bærer preg av en mangel på helhetlig kollektivpolitikk. - Regjeringen synes ikke å ta den dramatiske situasjonen folk opplever som daglig reiser med NSB eller Oslo Sporveier, på alvor. Jeg tviler på om denne meldingen er et godt svar til de passasjerer som daglig blir frakjørt på holdeplasser grunn av manglende materiell, uttaler Froyn.
Arbeiderpartiet er skeptiske til at Regjeringen legger opp til økt bruk av anbud og konkurranseutsetting, særlig når det gjelder togstrekninger. På direkte spørsmål på pressekonferansen kunne ikke samferdselsministeren peke på én by som har gjennomført en vellykket anbudsutsetting av kollektivtransport. - Jeg vil advare Regjeringen mot å gjennomføre en ideologisk eksperimentering med tusenvis av arbeidsplasser, sier Froyn.
Arbeiderpartiet er misfornøyd med at Regjeringen kun legger opp til 40 % rabatt for elever og studenter. Froyn sier at målet fortsatt må være 50 % rabatt. Froyn sier videre at Regjeringen snarest må rydde av veien uklarheten med finansieringen av ordningen slik at rabattordningen blir en realitet fra 1. august.
Arbeiderpartiet støtter forslaget om å premiere de byområder som oppnår vekst i kollektivtransporten, men mener at byene og byområdene selv og ikke fylkeskommunene, må motta de statlige tilskuddene direkte.
Froyn mener det er fortsatt er behov for økte bevilgninger til kollektivtransporten, men føler samtidig stor usikkerhet om Regjeringen faktisk vil følge opp den lovede satsingen i de årlige budsjettene. - Arbeiderpartiet vil støtte eventuelle forslag om økte bevilgninger til kollektivtransporten, men jeg har ingen tro på at Regjeringen vil følge opp den lovede satsingen i de årlige budsjettene.
- Løftene om en økt satsing på 2 milliarder kroner innen 2005 innebærer at kollektivbevilgningene allerede for 2003 betyr en økning på om lag 700 millioner kroner. Da er det grunn til å minne om at finansministerens parti, Høyre, så sent som i budsjettet for 2001 foreslo å kutte i NSB med om lag 500 millioner kroner, sier Froyn.
Froyn mener at satsingen på kollektivtransporten ikke må skje på bekostning av de satsinger for samferdsel i distriktene som er vedtatt i Nasjonal Transportplan.
