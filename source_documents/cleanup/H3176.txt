
Torsdag 21. januar
Stormønstring i Drammen
Kristelig Folkeparti inviterer til helgen alle sine lokallagsledere på valgkampkonferanse. Konferansen i Drammen er en del av KrF sin satsning frem mot kommunevalget .
-Vi ønsker å starte valgåret med en konferanse hvor vi samler alle nøkkelpersonene i kommunevalget. Over 250 personer er påmeldt, noe som er ny rekord. Engasjementet i partiet ser ut til å være på topp og med deltakere fra hele landet, Svaldbard inkludert, blir dette en meget viktig samling for partiet, sier partileder Valgerd Svarstad Haugland. -Vi skal forsøke å gjenta det gode valgresultatet fra 1997, hvor vi fikk en oppslutning på hele 13,7 prosent. Da er vi avhengig av tente og kampvillige medarbeidere, sier hun.
Konferansen innledes fredag med en tale av partilederen om den generelle politiske situasjonen, med en påfølgende debatt hvor lokallagslederne kan komme med sine spørsmål og reaksjoner til partiledelsen.
I tillegg til partiledelse og statsminister vil også flere av KrF's statsråder og stortingsrepresentanter være tilstede på konferansen.
