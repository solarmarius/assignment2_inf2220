
23.11.02
Kristin Halvorsen (SV)
KLARERE HØYREPOLITIKK OG STERKERE BINDINGER TIL FRP
Budsjettavtalen mellom regjeringspartiene og Fremskrittspartiet er først og fremst oppsiktsvekkende i de sterke føringene som legges for regjeringas politikk framover, sier SVs leder Kristin Halvorsen. - Avtalen inneholder et utall av virkemidler som vil øke privatiseringen av skole, helse og omsorg. Dette vil tydeliggjøre Bondevikregjeringas høyreprofil og er strukturpolitiske grep som vil svekke offentlige tjenester og muligheten til å tilby tjenester av høy kvalitet til alle - uansett inntekt. I tillegg inneholder avtalen klare forpliktelser mellom partene ut denne valgperioden. Dermed er det enda tydeligere at Fremskrittspartiet er regjeringas parlamentariske grunnlag og nærmeste samarbeidspartnere fram til neste stortingsvalg. På denne måten polariserer budsjettavtalen norsk politikk og tegner en klar ideologisk høyreprofil, mener SV-lederen.
- De konkrete endringene som budsjettavtalen innebærer for inneværende års budsjett er beskjedne og spres i alle retninger på utgiftssiden. Fremskrittspartiet har klart å få bort en beskjeden del av de usosiale innstrammingene. Kuttene for de arbeidsløse og på skolefritidsordningen er blant dem som blir stående. Samtidig sørger FrP for at rederinæringa får ytterligere skattelettelser og at de har grunn til å feire i helgen, sier Kristin Halvorsen.
- På inndekningssiden overlater regjeringspartiene og FrP halve jobben til Posten og NSB. SV frykter at konsekvensene av at Posten og NSB alene skal dekke over 2 mrd i underdekning til Statens Pensjonskasse vil bety en kraftig forverrig av posttjenestene særlig i distriktene og at jernbanesatsingen blir ytterligere forsømt. Øvrige inndekninger er i gammel FrP ånd og rammer bistand, distrikter, miljø og enslige forsørgere og må være smertelige for Kristelig Folkeparti, mener Kristin Halvorsen.
SV lederen mener nå at det tegner seg en tydeligere høyreretning på regjeringas politikk i strid med ønskene i store deler av befolkningen og også verdiene blant KrFs egne medlemmer og velgere. - SVs jobb framover vil være å utfordre og invitere til solidariske veivalg på kort og lang sikt. KrF skal vite at de har et alternativ ut denne stortingsperioden, og velgerene skal vite at det finnes et klart alternativ til høyrepolitikken ved neste Stortingsvalg, avslutter Kristin Halvorsen.
