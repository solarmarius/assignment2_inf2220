
Dato: 3. november 2005
Stortingsrepresentant Per Sandberg (FrP)
- Flygelederkonflikten må løses
- Konflikten mellom Avinor og flygelederne må løses så fort som mulig for å reise tiltroen til sikkerheten i norsk luftfart, sier FrPs samferdselspolitiske talsmann Per Sandberg, som i morgen møter Avinors ledelse.
Per Sandberg som er leder av Stortingets nye samferdselskomité, Transport- og kommunikasjonskomiteen, mener det er helt nødvendig å løse den pågående konflikten mellom Avinor og flygelederne.
- For folk flest ser dette ut som en rendyrket interessekonflikt mellom Avinor og flygelederne. Slik kan det ikke fortsette. Dette går i alle fall ut over tiltroen til sikkerheten i norsk luftfart, sier han.
- Jeg er opptatt av å konkludere og plassere ansvar i denne saken. Avinor og flygelederne kan ikke begge ha 100 % rett. Derfor må vi innhente informasjon for å kunne konkludere. Vi kan ikke leve med en situasjon der det ikke er klarhet i om norsk luftfart er sikker eller ikke.
Sammen med FrPs medlemmer i Transport- og kommunikasjonskomiteen vil Sandberg møte både Avinor og flygelederne for å høre de ulike versjonene av situasjonen. I dag, torsdag 3. november, møter de Avinor og Ranveig Flesland på Gardermoen kl 12.00.
Møtet med flygelederne på Røyken er satt til i morgen, fredag 4. november kl 11.00.
