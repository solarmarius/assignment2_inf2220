
FYLKESVALGPROGRAM 2003 - 2007
TROMS SENTERPARTI
TA HELE TROMS I BRUK
KAPITTEL 1.
REGIONALT UTVIKLINGSARBEID
Opplæring
Senterpartiet mener at satsing på utdanning er av de mest framtidsretta investeringene vi kan gjøre. Retten til fullverdig opplæring skal være lik for alle, uansett sosial bakgrunn, bosted og økonomisk evne. Derfor er opplæring først og fremst en offentlig oppgave.
Videregående utdanning
Senterpartiet mener det er viktig å gi videregående opplæring høy prioritet i årene framover.
Spesielt vil Senterpartiet satse på følgende:
- sikre at flest mulig elever kommer inn på sitt førstevalg
- sikre opplæring nærmest mulig bosted
- arbeide for å skaffe flere kvalitetsmessig gode lærlingeplasser både i privat næringsliv og offentlig forvaltning
- arbeide for å få til et nært samarbeid mellom skole og bedrift, både for å få flere lærlingeplasser, samt nå ut med informasjon til elevene om hvilke muligheter de ulike bransjene gir for den enkeltes kreativitet
- stimulere til økt søkning på yrkesfaglige studieretninger, herunder også naturbruk
- satse på informasjons og kommunikasjonsteknologi som arbeidsredskap i skolene
- styrke oppfølgingstjenesten ved de videregående skolen.
- sikre at både fysisk- og psykisk utviklingshemmede får opplæring ut fra evner og muligheter
- arbeide for videregående skoletilbud knyttet til ulike næringskombinasjoner
Høyere utdanning
Senterpartiet mener det er viktig at de som ønsker det får muligheter til å ta høyere utdanning i fylket.
I Troms fylke er Universitetet i Tromsø, Høgskolen i Harstad og Høgskolen i Tromsø de mest sentrale utdanningsinstitusjoner. Sammen med andre høgskoleopplegg i Troms, er grunnlaget meget godt for at utdanningssøkende får et kvalitetsmessig høgt innhold i sin utdanning.
Helse- og sosial
Helsestellet er et offentlig ansvar.
Senterpartiets prinnsippielle holdning er fortsatt at den offentlige spesialisthelsetjenesten bør være underlagt en regional, åpen, og demokratisk folkevalgt styring.
Senterpartiet vil ut fra de vedtak som er fattet, arbeide for en større åpenhet i helseforetakenes virksomhet.
Behandlingstilbudet ved UNN bør til enhver tid gjenspeile det reelle behov i landsdelen.
Troms Senterparti vil i 4-årsperioden vie stor oppmerksomhet ovenfor følgende oppgaver som helseforetakene har overtatt og påvirke beslutningstakerne til følgende prioriteringer:
-Det forebyggende helsearbeidet vies økt oppmerksomhet.
-UNN må videreutvikles for å være kompetansebæreren for helsetjenesten i Troms og landsdelen.
-Det psykriatiske helsetilbudet bådeved UNN og de øvrige behandlingsstedene må styrkes spesielt for barn og unge.
-Fødestuene i Lenvik og i Nordreisa må sikres videre drift.
-Sykestuene i fylket må inngå i spesialisthelsetjenestens beredskap.
Samferdsel
Gode kommunikasjoner er grunnleggende for bosetting og næringsliv i landsdelen. Utbygging av samferdsel, post- og teletjenester er et viktig virkemiddel i Senterpartiets strategi for å ta hele Norge i bruk. Investeringene innen samferdsel må også ha som klart siktemål å bedre miljø og trivsel, og redusere antall ulykker. Trafikksikkerhetstiltakene må derfor alltid ha prioritet.
På veisektoren er en rekke oppgaver løst. Bruer og tunneler er under utbygging, og vil ved ferdigstillelse gi betydelige muligheter for næringsutvikling i distriktene, og dermed gi grunnlag for bosetting og utvikling i fylket.
Troms Senterparti vil i 4-årsperioden prioritere arbeidet med å:
- at havner og sjøtransportruter blir bygget ut i tråd med Nasjonal transportplan og at Tromsø havn får internasjonal havnestatus.
- fremskynde arbeidet med en konsekvensanalyse av å fremføre jernbane til Tromsø/Harstad
- øke akseltrykket på prioriterte deler av vegnettet i fylket
- veier med næringsaktiviteter må prioriteres ved legging av fast dekke
- øke sikkerheten på deler av vegnettet som er utsatt for rasfare. Troms SP vil her gi støtte til en nasjonal skredsikringsplan gjennom påvirkning av stortingets beslutninger om økt innsats på området.
- Innføre trafikksikkerhetstiltak "Hjem for en femtilapp" for ungdom i områder med lite rutegående kollektivtrafikk.
Kultur
Troms Senterparti har som hovedmål å ta vare på og videreutvikle den kulturen som gjennom generasjoner har vært særpreget for samfunnet vårt ,samtidig som en tar i bruk nye uttrykksformer som preger tida vi lever i. Vi ser det som viktig at det er høvelig balanse mellom muligheten for å nyte formidlet kunst og kultur, og muligheten for selv å være deltaker i kunst- og kulturaktiviteter.
Troms Senterparti vil derfor:
- yte tilskudd til frivillige organisasjoner i forhold til våre kulturelle målsettinger
- yte tilskudd til kulturverksteder, spesielt de som er rettet mot barn og unge
- at museumsarbeid, spesielt rettet mot kystkultur, innlandskultur og polaraktiviteter, styrkes. Her spiller bl.a. Nordnorsk fartøyvernsenter i Gratangen en sentral rolle.
- arbeidet med forsvarets historie ved Troms Forsvarsmuseum styrkes
Idrett og frivillighet
Den frivillige innsatsen til idrettslagene alene utgjør en samlet verdi på minst 180 millioner kr. pr år i fylket vårt.
Med et godt samspill mellom offentlige myndigheter og de frivillige idretsorganisasjoner vi det forebyggende arbeidet mot fysisk forfall ha de beste forutsetninger for å lykkes.
Troms Senterparti vil:
- yte støtte til idretten i Troms, med fokus på barn og unge.
- at flerbruks - og ungdomsanlegg skal prioriteres.
- at all idrettsaktiviteter skal være tilgjengelig for funksfjonshemmede.
- arbeide for at deltakelse i frivillig arbeid og utdaningstiltak skal gi realkompetanse.
Kapitel 2. NÆRINGSLIV
Fylkeskommunen har et næringspolitisk ansvar. Troms Senterparti vil arbeide for at fylkeskommunens næringspolitikk effektivt bidrar til å nå overordnede politiske mål gjennom et aktivt og nyskapende næringsliv som drar nytte av det rike naturgrunnlaget og de menneskelige ressurser som finnes i fylket.
- Senterpartiet vil sammerbeide med næringslivet og fagorganisasjoner organisasjoner meisle ut en ny kurs i næringspolitikken
- SND bør underlegges regonal folkevalgt styring. Sammen med en større regional tilpassing og økonomisk styrking av virkemiddelapperatet kan SND bli et reelt vertøy.
- Ved tilldeling av næringstilskudd bør det settes krav om plasser til lærlingeordningen.
Fiskeri
Fylkeskommunen rår over få fiskeripolitiske virkemidler grunnet et sentralisert og delvis lukket system i styringen og forvaltningen av fiskeripolitikken.
Senterpartiet vil aktivt via fylkestinget/ fylkeskommunen arbeide for at utviklingen i fiske og havbruk skjer i samsvar med målet om: Bærekraft - desentralisering - åpenhet.
Senterpartiet vil aktivt arbeide for å:
- Legge forholdene til rette for ei fornying av fiskeflåten, innretta mot de mindre kystfartøyene som også har vist seg mest lønnsomme. Det må stimuleres til fartøysinvesteringer som er både økonomisk og ressursmessige bærekraftige. Fornying av den havgående flåten må også baseres på slike hensyn, og med aktive fiskere i eierposisjon.
- Sikre leveranser til mange mellomstore fiskeindustribedrifter som er hjørnesteinsbedrifter i sine lokalsamfunn. Disse er avhengige av stabile leveranser fra den større kystflåten og fra trålerflåten. Senterpartiet går inn for en praktisering av regelverk som hindrer at større fartøyer med kvoter kan selges ut av regionen eller fylket.
Havbruk
Troms har et stort potensiale for å utvikle oppdrettsnæringen både for kjente og nye marine arter.
Det er viktig å utvikle næringa slik at den sikrer og styrker kystbosettingen. Kystsonen må også ha rom for allmennhetens adgang.
Av viktige oppgaver for Senterpartiet nevnes her:
- Styrke lokalt eierskap.
- Avvikling av den statlige konsesjonsavgiften og innføre en lokal grunnrente.
- Kystsoneplanleggingen må ta hensyn til ulike typer oppdrett og se disse i sammenheng for å nytte kystområdene til alles beste.
- SND bør være en viktig finansiell aktør i utviklingen av nye marine arter til kommersiell utnytting.
- Det må satses videre på utvikling av teknologi som øker kvaliteten på marine produkter fra hav til marked.
Landbruk
Jordbruk, skogbruk, reindrift og utmarksnæringen må sees på som landbruk under ett i en total næringslivssammenheng. Samtidig må næringens biologiske karakter taes hensyn til, og den må danne grunnlaget for den videre utvikling.
Landbruket er inne i en brytningstid. Det gjelder virkningene av WTO, EØS og EU. I alle sammenhenger må det arbeides for at matvaresikkerhet, miljø, sosiale hensyn og bosetting skal være viktige elementer. I tillegg må yrkesutøverne i landbruket sikres et inntektsmål som er på linje med Stortingsmelding (nr.14). Videre må det holdes fast ved at Troms og Nord-Norge skal ha sin rettmessige andel av produksjonen.
Landbruk er en viktig forutsetning for næringsliv og bosetting i bygdene. Det fremtidige mål i landbrukspolitikken må være selvforsyning i fylket/landsdelen av de landbruksproduktene som kan produseres her.
Troms Senterparti vil arbeide for:
- å legge forholdene til rette for både heltidsjordbruk og jordbruk i kombinasjon med annen virksomhet.Det vises her til prosjektet "Kombinasjonsnæringer langs en fjord".
- å opprettholde en selveiende bondestand ved en skjerpet praktisering av bo- og driveplikten. Det må i tillegg arbeides for at langsiktige leieavtaler på jordarealer kan oppnåes.
- å stimulere til større avvirkning av hogstmoden skog i fylket, og å øke innsatsen for kultiveringsarbeid i skogen. Dette innen rammen for en bærekraftig utvikling.
- at arktisk landbruk blir styrket som studium ved Universitetet i Tromsø.
Reiseliv
Reiselivsnæringa har fortsatt muligheter for økt verdiskapning i Troms. Naturen i Troms er variert og mangfoldig. Våre kulturlandskap er viktige elementer i reiselivsnæringa. Dette gir reiselivsnæringa mulighet for å bygge på lokalt særpreg. Troms Senterparti vil arbeide for å utvikle Troms fylke til et godt og attraktivt reisemål med variert reisemål over hele fylket.
Troms Senterparti vil arbeide for:
- økt markedsføring av Troms som reise- og feriemål
- at det arbeides aktivt med produktutvikling tilknyttet reiseliv.
- at det gis støtte til utdanningstilbud som retter seg inn mot reiselivsnæringa.
- at lokale instanser, herunder næringsorganisasjoner tas med ved planlegging og utarbeiding av planer tilknytta reiseliv.
- at aktivitetstilbud/opplevelser med lokalt særpreg blir en del av reiselivsopplevelsen
- at en utøver reiseliv innenfor ramma av bærekraftig utvikling.
- at hurtigruta fortsatt blir en viktig del av reiselivet.
Handel og tjenesteytende næringer
Et variert tilbud av vare- og tjenestetilbud over hele fylket er en viktig forutsetning for å holde på bosettinga. Viktige forutsetninger er gode kommunikasjoner på land, sjø og i luft. Et vel fungerende tele-, post- og elektrisk nett, muliggjør næringsutvikling. Like muligheter til å benytte seg av ny informasjons og kommunikasjons teknologi vil også være grunnleggende forutsetninger for utvikling i årene framover.
Troms Senterparti vil arbeide for å:
- Påvirke sentrale og regionale beslutningstagere til å prioritere tiltak innen infrastruktur, som muliggjør bruk av nye tjeneste- og kommunikasjonsformer som ny vekstnæring i distriktene.Her vil samarbeidsprosjektet " Breibåndsfylket Troms" stå sentralt.
- Yte ulike former for støtte som fremmer sambruk av offentlige og private tjenester.
- Gjenopprette transport/fraktutjevningsordninger for å bidra til mest mulig like priser for hele landet.
- Bidra til å utvikle en senterstruktur på kommune og regionnivå.
Industri, håndverk og husflid
Både regionalt og lokalt vil Troms Senterparti arbeide for en økt dialog mellom politiske myndigheter, fagfolk, offentlig og privat byråkrati og bedriftsledere for å fremme industriutviklinga i Troms.
Troms Senterpartiet vil arbeide for:
- å utvikle en brei kompetanse for fagfolk og ledere til industri, håndverk og husflid.
-en sterkere regional folkevalgt styring av SND i Troms gjennom endring av de sentrale retningslinjene.
- at fylkeskommunens plan- og næringsetat videreutvikler et nært samarbeid med fagmiljø innen distriktsutbygging for å bedre kunne koordinere innsatsen rettet mot miljø som også tar i bruk ny teknologi.
KUNNSKAPSSKREVENDE NÆRINGER
Fou- miljøene i Troms har allerede vist at de er i stand til å utvikle produkter som er ledende både i nasjonal og internasjonal sammenheng. Kunnskapsbaserte næringer krever en stadig bedring av infrastruktur. Det må også legges til rette for at personer med høg kompetanse kan samhandle i utfordrende miljøer. Det er viktig at Tromsø beholder og utvikler det viktige miljøet innen bioteknologi. Dette som et ledd i å utvikle næringa i andre deler av Troms og landsdelen.
Kapittel 3.MILJØ OG RESSURSFORVALTNING
Troms Senterparti har som mål at all miljø- og ressursforvaltning legges under folkevalgt styring. Senterpartiet har tatt initiativ til en bedre lokal beredskap langs kysten. Holdningsskapende arbeid er et sentralt virkemiddel for at enkeltmennesket skal utøve sitt ansvar for et bærekraftig samfunn.
Forurensningsbegrensende tiltak
Troms Senterparti vil arbeide for:
- en snarlig etablering og styrking av kystberedskapen som bygger på et tverretatlig og tverrfaglig sammerbeid for å utnytte tilgjengelig ressurser både på nasjonalt og regionalt nivå.
- at Tromsøpakke II gjennomføres snarest.
- at regionalt forsknings- og utviklingsarbeid får støtte til en bedret miljø- og ressursforvaltning.
- kollektivtilbudet gjøres mere fleksibelt der de største miljøgevinstene kan hentes.
- økt gjenvinning av utslipp fra industri, fiskeri og landbruk.
Energipolitiske tiltak
Troms Senterparti vil forsatt arbeide for en utvikling som gir økt bruk av fornybare energikilder som, vasskraft, vindkraft, varmepumper, sjøvann og biobrensel.
Troms Senterparti vil gå inn for at:
- det satses på variert utprøving av alternativ energi i fylkeskommunale bygg og anlegg.
- fylkeskommunen i samarbeid med statlige myndigheter bidrar med ressurser slik at ENØK-tiltak kan utvikles i tråd med fylkesplanens målsettinger.
- det satses på bruk av minikraftverk m.v.
- ved en eventuell utvinning av olje og gass i nordområdene, må det satses maksimalt på å forebygge ødeleggelse av de fornybare maritime ressursene for framtidige generasjoner.
Kapittel 4. INTERNASJONALT SAMARBEID
Senterpartiet mener det er viktig for en liten nasjon som Norge å være en viktig bidragsyter for de endringer som må til for å få til en bærekraftig utvikling. Dette vil også måtte prege Senterpartiets handlemåte i det internasjonale samarbeidet ved begynnelsen av det 21. århundre.
Troms Senterparti vil prioritere arbeidet for å:
- styrke det vitenskapelige, økonomiske og politiske miljøsamarbeidet i Barentsregionen, gjennom medvirkning til iverksetting av konkrete tiltak og gjennom deltakelse i de politiske organer som er etablert i regionen.
- påvirke norske og russiske myndigheter til å få fortgang i arbeidet med å redusere miljøforurensingene på Kola
- styrke samarbeidet med Nordvest-Russland, med sikte på å øke kontrollen med ressursene i våre nordlige havområder
Kapittel 5. URBEFOLKNING OG MINORITETER
I Troms, har samer, kvener og nordmenn levd side om side i århundrer - et tre stammers møte. Det har gjennom slit på sjø og land, skog, vidde, kontor og verksted skapt kulturverdier som det er vår plikt å ta vare på.
Den kvenske befolkning
Troms Senterparti vil understreke det spesielle ansvaret Troms fylkeskommune har for å ivareta den kvenske kultur. Den kvenske minoriteten i Troms er en nasjonal grenseminoritet, med lange historiske røtter. Fram til 1936 hadde samisk og finsk samme status i skoleverket. Troms SP ser det som naturlig å stille krav om å få tilbake denne statusen. Senterpartiet ser det som viktig å få finsk inn som 2. språk når foreldrene ønsker det.
- Troms Senterparti støtter arbeidet med opprettelsen av et Kvenkultursenter i
Nordreisa
Den samiske befolkning
Samene er en urbefolkning på Nordkalotten, bundet sammen av felles språk, kultur og historie.
Gjennom samarbeidsavtalen med Sametinget vil
Troms Senterparti gi den samiske befolkninga muligheten til kulturell og materiell utvikling på eget grunnlag. Sametinget må gis reell innflytelse på flere saksområder, spesielt innenfor næringsutvikling i samiske områder og andre spørsmål knyttet til den samiske befolknings interesser. Presset på den samiske kulturen, både fra storsamfunnet i Norge og det internasjonale samfunn, er i dag så sterk, at det fortsatt er nødvendig med en aktiv kulturpolitikk for at den samiske kultur skal overleve og utvikles videre.
Troms Senterparti vil gå inn for:
- å styrke kultursamarbeidet generelt i de samiske områder
- å støtte samisk museumsvirksomhet, lokalhistorisk arbeid
i de samiske samfunnene, kulturhistorisk forskning og verne om samiske
kulturminner.
Det flerkulturelle Troms
Troms er erklært som antirasistisk sone.
Folk fra ulike nasjoner kommer til Troms av ulike grunner; som fagfolk til kompetansekrevende virksomhet, som flyktninger (fra politisk, religiøs eller fysisk forfølgelse) eller som innvandrere av andre grunner.
Troms SP vil arbeide for:
- at nye innbyggere i landet får gode muligheter til opplæring i norsk språk og kultur.
- at flere innvandrere får mulighet til å gå inn i fylkeskommunale stillinger.
- at innvandrere fortsatt aktivt blir nyttet i arbeidet med å forebygge fremmedhat- og fremmedfrykt.
Kapittel 6. FORSVARS- OG SIKKERHETSPOLITIKK
Troms må fortsatt ha en sentral plass i Forsvarets virksomhet i nord, og Troms Senterparti vil arbeide for at totalforsvaret i fylket ikke blir ytterligere redusert, men at de forsvarsenheter og -anlegg vi har her i fylket blir holdt intakt. Forsvaret må gis nødvendige øvingsmuligheter, men slik at det ikke fører til uløselige konflikter med andre næringsinteresser.
Troms Senterparti vil arbeide for:
- stabilitet i den militære aktiviteten i fylket
- bedre mulighet for at ektefeller/samboere flytter med ved beordring som Forsvaret nytter.
- å knytte fagmiljøer fra sivile utdanningsinstitusjoner tettere opp til Forsvarets skole- og utdanningsbehov, gjennom bl.a. Forsvarets studiesenter.
- prosjektere miljøsentret i Bardu.
-at en større del av luft- og sjøforsvarets aktivitet føres tilbake til baser i Nord- Norge.
