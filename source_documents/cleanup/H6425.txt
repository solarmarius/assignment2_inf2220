
05.12.02
Marit Arnstad (Sp):
Regjeringspartiene slakter fiskerinæringens kompetansesenter (FINKO)
Næringskomiteen avga i dag budsjettinnstillingen for fiskeriområdet.
FINKO fikk halvert sin bevilgning i Regjeringens budsjettforslag. I budsjettforliket mellom Regjeringen og Fremskrittspartiet ble bevilgningen til Fiskerinæringskompetansesenter helt fjernet.
Senterpartiet har gjort iherdige forsøk under budsjettprosessen for å redde Fiskerinæringens kompetansesenter. Blant annet foreslo Sp omprioriteringer innenfor den vedtatte budsjettrammen for å gi FINKO rom for fortsatt drift. Regjeringspartiene har imidlertid ikke vært til å rokke.
Senterpartiet er bekymret for konsekvensene av kuttet. Det er svært uheldig at Regjeringspartiene ikke benyttet seg av muligheten de hadde til å redde FINKO, sier Marit Arnstad.
Senterpartiet prioriterte i budsjettet for 2003 en betydelig satsing på forskning og utvikling. Investeringer i kunnskap vil gi høy avkastning på sikt. Sp satte av 142,5 millioner mer enn Regjeringen til FOU-aktivitet i marin sektor, på utvikling av nye marine arter og på å gjøre fiskeindustrien mer konkurransedyktig. Dette ble det ikke flertall for, konstaterer Senterpartiets Marit Arnstad.
