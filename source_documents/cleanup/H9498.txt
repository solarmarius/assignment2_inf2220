
Dato: 15. august 2005
Stortingsrepresentant Ulf Erik Knudsen (FrP)
Avviser Bondeviks realityslakt
Stortingsrepresentant for FrP, Ulf Erik Knudsen, synes ikke statsministeren skal blande seg opp i hva folk liker av underholdning. - Nå får det være nok moralske formaninger og skinnhellighet. Man kan da være et godt menneske selv om man ikke lever helt opp til KrFs idealer, sier han.
Bondevik gir i Dagbladet 15. august realityprogrammene skylden for en såkalt negativ utvikling i folks atferd med større forbruk, færre ekteskap, flere skilsmisser og flere skjenkesteder. - Skal Bondevik forby reality og ukeblader også nå? bryter Ulf Erik Knudsen ut.
- Det er mulig han vil ha en syndebukk, men det blir for galt å gi folk dårlig samvittighet fordi de liker realityprogrammer og ukeblader. Det blir for skinnhellig.
Knudsen liker ikke alle former for reality-TV, men tror ikke slike former for underholdning bare er av det onde slik Bondevik later til å tro. - Man kan eksempelvis lære av andres erfaringer gjennom slike programmer. - Det er heller ingen tvil om at det finnes gode realityprogrammer, kanskje også noen Bondevik selv hadde likt, spekulerer han.
-Jeg synes ikke statsministeren skal bekymre seg så fælt. Denne trenden kan jo snu fordi folk går lei. Dermed synker seertallene og vi får mindre av denne type programmer.
- Hvorvidt statsministerens nyutpekte samfunnsonder har noen sammenheng med statistikken er jeg usikker på. Dessuten kan tallene for økt forbruk rett og slett bety at levestandarden generelt er bedret for folk flest, avslutter Knudsen.
