
FREMSKRITTSPARTIETS
STORTINGSGRUPPE
Fra stortingsrepresentant Øystein Hedstrøm (FrP)
Regjeringen har gitt opp reindsdyrnæringen!
- Regjeringen står rett og slett uten virkemidler for å redde Finnmarksvidda og samtidig opprettholde en levedyktig reindriftsnæring, sier FrP's næringspolitiske talsmann, Øystein Hedstrøm etter Stortingets spontanspørretime i dag.
- Statlige støttetiltak, subsidier og reguleringer har ført til at antallet rein nå er blitt alt for høyt. Resultatet er en for stor avspising på beiteområdene. Dette fører til erosjon og forørkning. Naturen på Finnmarksvidda er sårbar på grunn av beliggenheten opp mot de arktiske områdene. Regjeringen har ingen tiltak annet enn nye tilskudd, denne gang til nedslakting av rein, sier Hedstrøm.
FrP vil ha et system med et maksimalt antall rein tilpasset beitegrunnlaget. Etter fordeling av kvoter mellom reineierne kan kvotene være omsettelige reineierne imellom. På denne måten sikrer man et levedyktig og bærekraftig reinsdyrnæring, og samtidig en forsvarlig forvaltning av Finnmarksvidda, sier Hedstrøm.
- Landbruksminister Gjønnes svar til meg i spørretimen i dag tyder på at regjeringen ikke har noen helhetlig strategi. Dette kan føre til en økologisk katastrofe på Finnmarksvidda. Spesielt for reindriftsnæringen er dette særdeles alvorlig, sier Hedstrøm.
