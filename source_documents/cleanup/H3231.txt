
4. oktober 2000
KrFs kulturpolitiske talsmann Ola T. Lånke om statsbudsjettet:
- Kultur-Norge på sparebluss
- Kultur-Norge skal rustes opp sier kulturminister Ellen Horn, men opprustingen lar i alle fall vente på seg. Halvering av bevilgingen til lokale kulturbygg og stor grad av videreføring på samme nivå er fasiten for kulturområdet i statsbudsjettet. Det sårt tiltrengte løftet for de regionale symfoniorkestrene lar vente på seg til tross for at Stortinget for lengst har påpekt behovene, sier stortingsrepresentant Ola T. Lånke.
-En kan få inntrykk av at økningen på kulturbudsjettet er mye større enn hva som er realiteten fordi lotteriforvaltningen nå overføres fra Justisdepartementet til Kulturdepartementet. Denne posten alene utgjør over 50 millioner, opplyser Lånke.
-Det er dessverre svært langt mellom lyspunktene, selv om de finnes. Tiltak for å bedre tilgangen til kultur for barn og unge og bredbåndstilknytning for folkebibliotekene er bra. Dette er likevel ikke nok til å rette opp inntrykket av sparebluss. Det mest positive er at det ikke blir moms på de "ikke-kommersielle" kulturområdene, sier Lånke.
Svakt for barne- og ungdomsorganisasjonene
-Med en totaløkning på kun kr. 10 mill. til det lokale frivillige barne- og ungdomsarbeidet (KD+BFD) er man fortsatt ca kr. 50 mill.fra å bringe ballanse i forhold til tilsvarende bevilgninger til idrettsorganisasjonene for i år, sier Lånke.
Medie-Norge budsjettvinner
- Økningen i produksjonstilskuddet for aviser med kr.15,8 mill. må sees som en oppfølging av Dagspresseutvalgets anbefalinger som KrF/Sp tok initiativet til. Økningen for de samiske avisene med hele 25 % (10 mill.) er også gledelig. Sammen med økningen i filmstøtten for å føre produksjonsstøtten tilbake til 1999- nivå angir dette den mest profilerte satsingen fra Ellen Horns side, uttaler Ola T. Lånke.
