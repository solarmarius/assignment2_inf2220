
Tirsdag 30. mai 1995
Stortingsrepresentant Ola T. Lånke (KrF):
KVINNEDISKRIMINERENDE SKJEVHET PÅ RETTES OPP
-Det er ingenting som tilsier at forskjellen mellom døgnkontinuerlig og hel-kontinuerlig skiftarbeid skal beholdes. Det er urimelig at de kvinnedominerte yrkesgruppene i helsesektoren som arbeider i døgnkontinuerlig skift, skal ha to timer lenger arbeidsuke enn de som arbeider heltkontinuerlige skift i industrien. Det sier stortingsrepresentant Ola T. Lånke (KrF, Sør-Trøndelag). Onsdag tar han denne skjevheten opp i Stortingets spørretime.
Kristelig Folkeparti har tidligere foreslått at denne forskjellsbehandlingen skal oppheves, uten å få flertall for det.
-Jeg tror alle innser det urimelige i dette, og derfor spør jeg ganske enkelt statsråd Gunnar Berge hva han vil gjøre for å rette opp denne skjevheten. Jeg håper selvfølgelig på et positivt og konkret svar, slik at det kan skje noe med denne saken forholdsvis kort.
Lånke sier at i tillegg det åpenbart urimelige i en slik skjevhet uansett, synes han det er ekstra beklagelig at det er de kvinnedominerte yrkene som rammes.
-Jeg er forundret over at en regjering og et parti med en såpass høy profil i like-stillingssaker som Arbeiderpartiet, ikke for lengst har sørget for å endre på et forhold som så åpenbart rammer kvinner sterkest, sier han. (KrF-Press/NPE)
