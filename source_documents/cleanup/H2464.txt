
Onsdag 10. august 1994
KrF-leder Kjell Magne Bondevik om forsvarssjefens EU-utspill:
UHELDIG AV REIN SOM EMBETSMANN - ARGUMENTASJONEN HOLDER IKKE
-Det er svært uheldig av forsvarssjef Torolf Rein at han som embetsmann blander seg inn i den politiske debatten om norsk EU-medlemskap. Argumentasjonen hans er heller ikke holdbar. Det sier Kristelig Folkepartis leder og parlamentariske leder Kjell Magne Bondevik i en kommentar til utspillet fra forsvarssjefen om at Norge må bli fullt medlem av Vestunionen.
-Også i 1972 opplevde vi at embetsmenn gikk over streken og blandet seg inn i debatten om norsk medlemskap i EF. Dette svekket tiltroen til embetsverket hos mange, og Regjeringen har lovet at dette ikke skulle skje denne gang. Det er derfor høyst overraskende at forsvarssjefen nå går ut på den måten som han gjør, sier Kjell Magne Bondevik. Bondevik sier at han regner med at forsvarsminister Jørgen Kosmo kommer til å gi forsvarssjefen beskjed om dette i klartekst.
-Jeg vil dessuten understreke at forsvarssjefens argumentasjon ikke er holdbar. Norsk sikkerhet er godt ivaretatt gjennom NATO og forbindelsene til Nord-Amerika. I tillegg har vi, som assosiert medlem, full tilgang til drøftelsene i Vestunionen,
sier Kjell Magne Bondevik til slutt.
