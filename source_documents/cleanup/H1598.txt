
Dato:21. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HELSEDIREKTØREN
FRASKRIVER SEG ANSVARET!
Saken om aktiv dødshjelp på Bærum Sykehus er blitt en het potet for Statens Helsetilsyn og helsedirektør Anne Alvik. Nå vil hun fraskrive seg ansvaret og ber om at andre påtar seg å rydde opp i saken.
- Dette er en helt håpløs ansvarsfraskrivelse, sier John I. Alvheim, FrPs helse- og sosialpolitiske talsmann og leder i Stortingets sosialkomité. - Helsetilsynet har et klart tilsynsansvar i saker som dette og Anne Alvik kan ikke be seg fritatt fordi om hun føler at jobben blir vanskelig. At Helsetilsynet får kritikk for sine avgjørelser er ikke grunnlag for å be seg fritatt for jobben. Ifølge dagens Aftenposten har Anne Alvik innrømmet at det var mangler ved saksbehandlingen forut for den første avgjørelsen fra Helsetilsynet, der det ble slått fast at legen ikke hadde gitt uforsvarlig behandling til pasienten som døde. Nå er det på tide at helsedirektøren rydde opp i denne saken og får frem alle relevante opplysninger, sier Alvheim.
- Jeg ser av Aftenposten i dag at helsedirektøren mener at medienes omtale av saken og pågangen fra mediene så omfattende at hun finner det nødvendig å be om å bli fritatt for videre formell behandling av saken. Anne Alvik er helsedirektør i Norge. Hun må gjøre jobben sin og er nødt til å leve med mediekjøret. Er jobben for tung og vanskelig vil den relevante konsekvensen ikke være å be seg fritatt, men å ta sin hatt og gå, avslutter Alvheim.
