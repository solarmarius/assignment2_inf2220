
Torsdag 9. april 1992
Stortingsrepresentant Solveig Sollie (KrF):
STØY ER OGSÅ FORURENSING
-Jeg vil be miljøvernministeren ta fatt i den miljøforurensingen som øredøvende musikk fra diskoteker må sies å representere, sa stortingsrepresentant Solveig Sollie (KrF, Telemark) da Stortinget torsdag drøftet miljøvernminister Thorbjørn Berntsens miljøpolitiske redegjørelse.
Det var mot slutten av sitt innlegg i debatten at Solveig Sollie tok opp dette temaet. Hun viste til en artikkel i Aftenposten samme dag, der Gordon Flottop, som er Norges fremste øreforsker, foreslår bøter og stenging av lokaler dersom musikken i et diskotek eller fra en popkonsert overstiger 110 decibel.
-I oktober ifjor behandlet vi en interpellasjon i Stortinget om støyforurensing. Enkelte talere tok opp det samme forholdet den gang, minnet Solveig Sollie om. Hun mente det er et paradoks at mens industrien har gjennomført flere bra tiltak for å hindre larmskader, kan man få ødelagt sanseceller for resten av livet under en kveld på et diskotek.
-Jeg betrakter dette som et problem i grenselandet mellom miljø og helse. Helsedirektøren er tilskrevet om dette, og jeg vil anmode miljøvernministeren om også å ta fatt i dette, sa Solveig Sollie til slutt i sitt innlegg.
