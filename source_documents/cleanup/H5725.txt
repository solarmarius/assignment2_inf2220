
09.04.02
Morten Lund (Senterpartiet):
- KrF og Venstre har lurt velgerne
- KrF og Venstre sine velgerne har grunn til å føle seg lurt når det viser seg at den politikken som føres av Samarbeidsregjeringen på flere områder er en helt annen enn den Kristelig Folkeparti og Venstre forsvarte i Stortinget 4 måneder før valget, sa Morten Lund i Stortinget i dag i forbindelse med den endelige avgivelsen av Langtidsprogrammet.
KrF, Venstre og Senterpartiet sto sammen da Langtidsprogrammet ble behandlet første gang våren 2001. KrF og V har dermed lurt velgerne på blant annet disse områdene:
* Våren 2001 sa KrF, Senterpartiet og Venstre: "Gjennom skatte-, avgifts- og inntekts- politikken skal levekårsforskjellene mellom grupper og deler av landet jevnes ut". - Samarbeidsregjeringen gjorde det motsatte i årets statsbudsjett. Fire av fem milliarder i skattelette til personer ble gitt til de med inntekter over 300.000 kroner. Senterpartiet hadde den motsatte fordelingsprofilen, fordi vi hadde lovet velgerne det, sa Lund.
* KrF, Senterpartiet og Venstre var sterkt kritiske til Stoltenbergs distriktspolitikk. Sentrumspartiene ville styrke SNDs regionale rolle. - Nå har Kr.F og Venstre ansvaret for kutt i milliardklassen til SND, full stopp i bevilgninger til kommunale næringsfond, og fjerning av frakttilskudd på bensin i hele landet. Dette er stikk i strid med det de to partiene lovte før valget, og konsekvensene for distriktene er dramatiske, slo Lund fast.
* Sentrumsregjeringen var opptatt av å sikre bedre vilkår i landbruket. I fjor skrev de tre partier: "Disse medlemmer vil videreutvikle småskalalandbruket gjennom å gi inntektsmuligheter som sikrer rekrutteringa til næringa". Nå varsler landbruksminister Lars Sponheim en omfattende strukturrasjonalisering, ikke minst innen melkeproduksjonen.
* Samarbeidsregjeringen er for omdanning til A/S for sparebankene. Før valget var motstanden mot det samme en viktig kampsak for de tre Sentrumspartiene
* Den tidligere så sterke motstanden mot bygging av sterkt forurensende gasskraftverk, er blitt snudd til et ønske om å legge til rette for rask oppstart av et gasskraftverk knytta til Snøhvitutbyggingen.
* For mindre enn ett år siden var planene om det nye Forsvaret et fellesprosjekt som Sentrumspartiene arbeidet mye med. Sammen mente partiene at Ap-regjeringens planer ville rasere vernepliktsforsvaret og svekke forsvaret av norsk land og havområder. Vi vare enige om at en satsing på internasjonale operasjoner ikke skal gå på bekostning av det nasjonale forsvaret. Nå har KrF og Venstre gått bort fra alle disse prinsippene, og gått med på en svekkelse av forsvaret.
