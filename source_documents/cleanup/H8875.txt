
Dato: 15. desember 2004
Stortingsrepresentant John I. Alvheim og Harald T. Nesvik (FrP)
RADIKAL OPPRYDDING I PSYKIATRIEN MÅ TIL OMGÅENDE
Gjennom lang tid har vi opplevd den ene tragiske hendelsen etter den andre der psykiatriske pasienter har vært involvert. Det psykiatriske miljøet på Ullevål Universitetssykehus har vært, og er, i søkelyset og ledelsen er permittert. Det er noe alvorlig galt med fagmiljøet på dette området i Norge.
- Nå må helse- og omsorgsministeren foreta en radikal opprydding og ommøblering av psykiatrien her i landet. Vi kan ikke lenger finne oss i at pasienter med psykiske problemer ikke får det tilbud og den oppfølging Stortinget har vedtatt at de skal ha, sier John I. Alvheim.
- Statsråden må sørge for at Stortingets intensjoner om at psykiatrien skal prioriteres blir fulgt opp og at psykiatriplanen, på alle nivåer, blir fulgt opp.
- Jeg mener nå at Helsetilsynet må kartlegge situasjonen og produsere en rapport som kan forelegges Stortinget til behandling snarest og senest i forbindelse med Revidert budsjett til våren, sier Harald T. Nesvik.
- Det må nå også være på tide å få innført innsatsbasert finansiering (ISF), eller stykkpris, i psykiatrien slik at mangel på penger ikke stadig er en unnskyldning for at jobben ikke gjøres godt nok. Dette burde egentlig vært på plass for lenge siden, avslutter Alvheim.
