
Dato: 2. desember 2005
Samferdselspolitisk talsmann i FrP, Per Sandberg
- Flykaoset er uakseptabelt
Dagens flykaos er dråpen som får begeret til å flyte over for FrPs samferdselspolitiske talsmann, Per Sandberg. - Norsk luftfart må friskmeldes før juletrafikken setter inn, krever han.
Både på Gardermoen og Flesland er det i dag store forsinkelser i flytrafikken. Årsaken er at et større antall flygeledere ved Røyken kontrollstasjon sykemeldte seg på kort tid.
- Denne situasjonen er totalt uakseptabel. Det først og fremst grunn til å stille spørsmål hvorfor et så stort antall flygeledere sykemelder seg nesten samtidig med at helgetrafikken satt inn. Men det viktigste er uansett å løse problemene norsk luftfart nå står overfor.
- Vi kan rett og slett ikke akseptere at flytilbudet blir totalt lammet i viktige perioder på grunn av sykdom blant flygeledere. Konflikten mellom Avinor og flygelederne må løses. Til det må Stortinget og Regjeringen være villige til å bruke både sterke virkemidler og ekstrabevilgninger, mener han.
Sandberg ser blant annet for seg å øke rekrutteringen av flygeledere slik at flykontrollen ikke blir lammet av omfattende sykemeldinger i høytider. - Dette må i så fall Stortinget være villig til å bruke nok midler på, sier han.
- For folk flest fremtoner flykaoset seg som en konsekvens av en rendyrket interessekonflikt mellom Avinor og flygelederne. Slik kan det ikke fortsette. Flytransport er for viktig til at den kan hindres av en interessekonflikt.
