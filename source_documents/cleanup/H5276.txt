
5. november 2001
Stortingsrepresentant Karin S. Woldseth, FrP
KrFs gode familiepolitikk ?
- Vi kan lese i mediene at Barne og familieministeren Laila Dåvøy, ønsker å redusere barnehageutgiftene, samt å sørge for full barnehagedekning i løpet av en fireårs periode. Dette betyr, i alle fall slik jeg oppfatter det, at Dåvøy og KrF, nå har endret sin familiepolitikk, og dreid mot sosialdemokratisk tankegang, som er at alle barn har det best i barnehage, og at det offentlige er de som er best egnet til å ta seg av barna våre, sier stortingsrepresentant Karin Woldseth, FrP.
- Fremskrittspartiet er både overrasket og bekymret over en slik tankegang. For oss er det viktig at det er foreldrene som gjennom ett samlet tilskudd, (herunder kontantstøtte, barnetrygd med mer) kan få avgjøre hvorvidt man velger å være hjemme med barna, eller ha de i privat eller offentlig barnehage, sier Woldseth, og fortsetter: - Fremskrittspartiet mener fremdeles og åpenbart i motsetning til KrFs Laila Dåvøy at det er foreldrene som har ansvaret for sine barn, og at de fleste faktisk kunne tenke seg å følge sine små barns oppvekst, hvis det hadde vært mulig. Vi bør derfor bidra til å legge forholdene til rette, slik at foreldrene får dette valget, og ikke at vi som politikere, skal legge føringer på hva som er best for våre barn.
