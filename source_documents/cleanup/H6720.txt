
31.01.03
Kristin Clemet, (H)
Forhandlingsansvaret for lærere og skoleledere fra staten til kommunesektoren
Dette har vært en viktig sak for Høyre i mange år, og overføringen av forhandlingsansvaret betyr at skoleeier får det fulle og hele driftsansvar for skolene. Dagens sentralt fastsatte avtaleverk svekker kommunenes motivasjon, interesse for og muligheter til å ta et helhetlig arbeidsgiveransvar for lærere og skoleledere. Slik fortsetter Samarbeidsregjeringen sitt viktige arbeid for å skape en bedre skole.
Vedtaket omfatter ca. 100 000 lærere, ca. 8500 skoleledere og ca. 3700 kommunale grunnskoler og fylkeskommunale videregående skoler. Skoleeier, dvs. kommuner og fylkeskommuner, er arbeidsgivere for lærere og skoleledere i disse skoleslag.
Dette åpner for individualisering av lærerlønnen. Lærernes lønninger kan nå fastsettes som alle andres, etter samtaler mellom ansatt og sjef. Dyktige lærere kan nå kreve betalt for jobben de gjør. Lærere som påtar seg et spesielt ansvar eller er viktige for skolen kan belønnes for det. Kommunene har mange virkemidler for å skape en bedre skole. Nå kan også lønn- og arbeidsvilkår brukes. Eksempelvis kan lærerne nå få fast arbeidstid hvis det er ønskelig.
Hvorfor overføre forhandlingsansvaret?
Samling av arbeidsgiver- og forhandlingsansvar er prinsipielt riktig Dagens system bryter med prinsippet om at det er arbeidsgiver som, gjennom sin arbeidsgiverorganisasjon, er forhandlingsmotpart for sine ansatte. En overføring av forhandlingsansvaret innebærer en samling av alle sider ved arbeidsgiveransvaret. Kommunesektoren får dermed det reelle drifts- og utviklingsansvar for skolen.
Dagens system er spesielt ved at det er staten som forhandler lønns- og arbeidstidsbetingelsene for kommunalt og fylkeskommunalt ansatte i skolesektoren mens det er kommunesektoren som blir pålagt de økonomiske kostnadene ved dette. En overføring av forhandlingsansvaret vil dermed også være i samsvar med det finansielle ansvarsprinsipp.
Regjeringens moderniseringsprogram for grunnopplæringen Vedtaket om å gi skoleeier, dvs. kommuner og fylkeskommuner, myndighet til å fastsette lønns- og arbeidsvilkår for lærere og skoleledere i skoleverket, er en del av Regjeringens moderniseringsprogram for offentlig sektor, der økt lokal handlefrihet er et viktig element. Dette er også ett av flere tiltak Regjeringen vil fremme som ledd i prosjektet "Skolen vet best" med sikte på å bedre kvaliteten i grunnopplæringen.
Utdanningspolitiske hensyn kan ikke begrunne statlig forhandlingsansvar. Det avgjørende for et likeverdig skoletilbud er de overordnede prinsipper og rammevilkår for skolen som fastlegges av Stortinget og Regjeringen.
Konsekvenser av å overføre forhandlingsansvaret
Større ansvar og økt lokalt selvstyre
Når kommunene nå også blir en reell forhandlingsmotpart til lærere og skoleledere, kan dette få flere positive effekter, som for eksempel:
Tydeligere kommunalt helhetsansvar for opplæringen.
Stimulering av lokal skolepolitikk ved at kommunene selv har det fulle ansvar for alle sine ansatte.
Lokale forhandlinger kan i større grad knyttes til skoleutvikling.
Lokalt forhandlingsansvar kan i større grad ansvarliggjøre lokale tillitsvalgte.
Kommunen trenger ikke lenger å forholde seg til både et statlig og et kommunalt avtaleverk.
Kommunene vil på sikt ha mulighet til å utjevne ulikheter i arbeidstidsordninger og lønnssystemet for egne ansatte.
Kommunene vil kunne åpne for nye organisatoriske løsninger og fjerne hindringer for samarbeid mellom lærere og andre yrkesgrupper i skoleverket.
Kommunene vil få et engasjement omkring hvordan kommunens lærerressurser skal benyttes for å få best mulig opplæring.
