
03.10.02
Inger Enger (Sp)
Kulturminnefondet - godt, men smått
I forslaget til statsbudsjett gjøres Norsk kulturminnefond operativt fra 1.1.2003, men fondet disponerer bare 6.5 millioner kroner første året. - Vi er glade for at kulturminnefondet kommer i virksomhet, men disponible midler er bare små dråper i forhold til hva som trengs for å ta vare på viktige kulturminner, sier Senterpartiets stortingsrepresentant Inger Enger.
Støtten til regionale kulturminnetiltak blei fjerna i fjor, og det viser seg at prosjekter rundt om i fylkene har vanskelig å for å få innpass innenfor den sentrale ordninga for sikring av kulturminner. Oppland fylke, som har flest verneverdige bygninger i landet, var det søknader for 11 millioner kroner i fjor. Men det blei bare innvilga 2,4 millioner til freda bygninger. Prosjekter som gjaldt verneverdige bygninger og teknisk-industrielle kulturmidler fikk ingenting.
Dette eksempelet viser med all tydelighet at det er behov for adskillig mer penger til kulturminnevernet. Norsk kulturminnefond må bygges opp til å bli en viktig aktør for å ta vare på disse verdifulle fellesverdiene våre.
At bevilgningen til samisk kulturminnearbeid økes, setter vi pris på, sier Inger Enger.
