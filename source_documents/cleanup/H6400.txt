
27.11.2002
Senterpartiet
Spørsmål fra Ola T. Heggen til Børge Brende
Stortingsrepresentant Ola T. Heggem fra Senterpartiet har i dag sendt følgende skriftlige spørsmål til miljøvernminister Børge Brende:
Spørsmål:
I gjeldende lov om kulturminner må tiltakshaver bære alle kostnader. Stortinget ba ved behandlingen av Dok.nr 8:14 (1999-2002) departementet komme tilbake med en vurdering av spørsmålet om statlig finansiering av arkeologiske utgravinger ved funn av viktige kulturminner. Har statsråden foretatt denne vurderingen og når blir saken forelagt Stortinget til ny gjennomgang?
Begrunnelse:
Olje - og gassaktiviteten forflytter seg nordover langs kysten og det er forventet økt etterspørsel etter basetjenester bl.a. i Averøy på Nordmøre. For å kunne imøtekomme ønsker fra MongstadBase om større industriarealer, har Averøy kommune satt i gang planarbeid med sikte på å utvide eksisterende industriområde. Området er på ca. 180 da og størstedelen er avsatt til formålet i eksisterende kommuneplan. Utvidelsen var forøvrig satt som betingelse både fra fylkesmannen og fylkeskommunen i forbindelse med statstilskudd til bygging av kai. De totale offentlige investeringene i området er ca. 40 millioner kr. Av dette har staten bidratt med nærmere 12 millioner kr i tilskudd.
Planen har vært utlagt til offentlig ettersyn og hele planområdet er klarert positivt fra samtlige offentlige instanser med unntak av kulturvernmyndigheten. Sluttbehandling avventer utfall av søknad om dispensasjon fra kulturminneloven. Området skjuler kulturminner av stor nasjonal verdi og det foreligger et budsjett på anbefalt utgraving på mellom 7 og 8 milliner kr. Totalkostnaden for tilrettelegging av området vil ikke være regningssvarende sett fra et etablerersynspunkt. Averøy kommune har verken økonomisk ryggrad eller mulighet ellers til å gå inn og bekoste utgravingen. Her ligger kommunens dilemma. Det er stort behov for å tilrettelegge for flere arbeidsplasser samtidig som den kommunale økonomien knapt rekker til de lovpålagte oppgavene.
Det finnes ikke alternative områder av samme kvalitet som er mulig å tilrettelegge for industriutbygging. Dette er heller ikke ønskelig sett ut i fra en samlet arealvurdering. Konfliktspotensialet sett i forhold til landbruk, kulturvern m.v. anses også å være tilstede uansett hvor på Averøy et slikt industrianlegg eventuelt skal lokaliseres.
Dette er et konkret eksempel hvor tiltakshaver, offentlige eller privatpersoner, i samsvar med gjeldende lov kan bli påført store utgifter i forbindelse med funn av viktige kulturminner i utbyggingsområder. Loven kan også føre til at funn av kulturminner ikke blir meldt.
