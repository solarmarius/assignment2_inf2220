
Fredag 23. april 1993
KrFs nestleder Jon Lilletun:
MENNESKERETTIGHETENE KJENNER IKKE POLITISK FARGE
-Alle som gikk i demonstrasjonstog mot krigen i Vietnam på 1960-tallet, eller var med i ulike solidaritetskomiteer den gang, har en forpliktelse på seg til å støtte den kamp for menneskerettigheter som blant andre vietnamesere i Norge fører for sine landsmenn. Menneskerettighetene kjenner verken hudfarge eller politisk farge, sier nestleder Jon Lilletun i Kristelig Folkeparti.
Jon Lilletun er blant de stortingsrepresentantene som støtter oppropet til den norske regjering og det norske folk som Støttekomiteen for menneskerettigheter og løslatelse av politiske fanger i Vietnam vil overrekke utenriksminister Johan Jørgen Holst i forbindelse med markeringen av 18-årsdagen for Saigons fall.
-Jeg legger ikke skjul på at jeg var kritisk de sør-vietnamesiske militærregimene som regjerte fra kuppet mot og drapet på president Diem i 1963 og fram til Saigons fall 12 år senere. Diem var vel heller ingen overbevisende demokrat. Men nettopp av den grunn føler jeg en sterk forpliktelse til å protestere mot et system og et regime som faktisk er enda verre og står for en enda sterkere undertrykkelsespolitikk enn det sør-vietnamesiske gjorde, sier Jon Lilletun. Han støtter derfor fullt ut de fire kravene til vietnameserne i Norge om frigivelse av politiske fanger i Vietnam, slutt på all form for politisk undertrykkelse i landet, innføring av borgerrettigheter og demokrati, og organ-isering av frie valg i Vietnam.
-Helt siden 1986 har Hanoi-regimet ført det de kaller en fornyelsespolitikk, der de i realiteten bare konsoliderer sin egen eneveldige maktstilling. Jeg synes det er tragisk at et land som en hel generasjon unge over hele verden var opptatt av for 25 år siden, og hvor man etterlyste demokrati og frihet, idag er blant "verstingene" i verden, der demokrati og frihet synes fjernere enn noen gang før. Jeg har derfor levert et spørsmål til utenriksministeren til Stortingets spørretime om hva Regjeringen konkret vil foreta seg overfor regjeringen i Hanoi for å bidra til at frie valg kan avholdes i et av verdens siste kommunistiske diktaturer, og at menneskerettighetene blir respektert i Vietnam, sier Jon Lilletun.
