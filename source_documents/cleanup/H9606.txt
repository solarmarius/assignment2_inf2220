
1.9.2005
Stortingsrepresentant Steinar Bastesen
Kystpartiet og arveavgiften
Margrethe Spydevold spør i Aftenposten 1. september hva som er skjedd med odelstingsproposisjonen om fjerning av arveavgiften. Forslaget ble fremmet av Kystpartiet (Kp) i forbindelse med Stortingets behandling av statsbudsjettet for 2005 og gikk ut på å avvikle arveavgiften fra oktober i inneværende år. Alle de andre partiene stemte imot. Se for øvrig Innst. O. nr. 10 (2004-2005),som ble behandlet 26. nov. 2004.
Som et verdikonservativt sentrumsparti er Kp opptatt av å verne om hjem og familie. Vi vil gi den enkelte trygghet gjennom eierskap. For å få dette til må vi ikke bare bli kvitt arveavgift og dokumentavgift. Vi må også avvikle den usosiale kommunale eiendomsskatten, som utregnes etter eiendommens verdi og ikke etter skatteyterens betalingsevne. På sikt bør også formuesskatten avvikles. Den norske stat er mer enn rik nok til å sikre at kommunene får tilstrekkelige bevilgninger, samtidig som folk flest får trygghet gjennom eierskap til egen bolig og fritidsbolig.
