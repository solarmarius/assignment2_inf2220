
22.01.03
KrFU
Intensiver kampen mot barnearbeid!
Barnearbeid er et brudd på menneskerettighetene. Det anslås at 250 millioner barn i verden arbeider. Kampen mot barnearbeid må intensiveres, uttaler sentralstyret i Kristelig Folkepartis Ungdom (KrFU).
Barnearbeid er et fenomen som er sterkt knyttet til fattigdom og bidrar til å opprettholde fattigdomsspiralen. Fordi familien er fattig, må barna tjene penger. Mange av barna arbeider under forhold som er svært skadelige. Arbeidstiden er ofte lang, samtidig som de i flere tilfeller ender med å ikke får betalt for arbeidet de gjør. Prostitusjon og deltakelse i væpnet krigstjeneste er blant de verste formene for barnearbeid. I disse tilfellene dreier det seg om totalt uakseptable og svært grove krenkelser av menneskeverdet.
De nasjonale myndigheter har et stort ansvar i kampen mot barnearbeid. Men også det sivile samfunn spiller en viktig rolle i å avskaffe barnearbeid. Næringslivet har et stort ansvar, spesielt for at ILOs tilleggsprotokoll nr. 182, som regulerer de verste formene for barnearbeid, etterleves. Næringslivets hovedoppgave bør være å sørge for at det ikke er barn i arbeidsstyrken og påse at underleverandører ikke ansetter barn.
For å redusere omfanget av barnearbeid kreves et langsiktig arbeid. I denne sammenheng er bekjempelse av fattigdom et av de viktigste elementene. Det er også nødvendig å satse på utdanning av barn. Derfor bør utdanningssystemene bygges ut. Kampen mot barnearbeid krever tålmodighet. Men selv om det er et langsiktig arbeid, må det ikke bli en hvilepute for våre myndigheter og det norske næringslivet.
Barnearbeid er en del av virkeligheten. Det må vi forholdet oss til. Derfor ønsker KrFU seg norske myndigheter og et norsk næringsliv som setter enda mer fokus på å bedre barnas situasjon. Det er veien å gå for å nå målet om at enda flere barn skal få være barn.
