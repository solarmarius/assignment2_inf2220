
Fylkestingsprogram for Akershus Venstre 1999 - 2003
Styring av Fylkeskommunen - vi stiller krav!
Store utfordringer
Hovedstadsregionen, som Akershus er en del av, er landets største pressområde. Stor økning i befolkningstallet øker presset på fylkeskommunale institusjoner innenfor helse og utdannelse, samt på samferdselssektoren. Den sterke tilflytningen gjør også at arealtilgangen til nye boliger og næringsvirksomhet er en økende utfordring. Gjennom utbyggingen av hovedflyplassen på Gardermoen, planene for utvikling av Fornebu-området og utbyggingen av samferdselssystemene opplever både Akershus og hele regionen store endringer.
Urettferdig behandlet
Fylkeskommunens økonomi er ute av stand til å møte de mange utfordringene Akershus står overfor.
Akershus har gode skatteinntekter, som staten trekker inn for å bruke på utjevning mellom fylkeskommuner og kommuner. Samtidig er Akershus dèt fylket som får minst statlige overføringer til fellesoppgaver pr. innbygger. Dette skaper i lengden en uholdbar situasjon. Istedenfor at overføringssystemet sementerer dagens situasjon i fylkeskommunene, bør Stortinget ved bevilgninger ta utgangspunkt i hvilke problemer den enkelte fylkeskommune faktisk har.
Små ressurser
Den offentlige økonomien i Akershus kan om få år komme i en meget alvorlig situasjon. Det betyr at fylkeskommunen i langt større grad må tilstrebe effektivitet, vilje til omstilling og streng prioritering
mellom oppgavene for å kunne gi et tilfredsstillende tjenestetilbud innenfor de gitte rammer. Dette vil likevel ikke være tilstrekkelig til å løse de utfordringene fylkeskommunen står overfor. Både fylkeskommunen og kommunene i Akershus må få en vesentlig økning av sine inntekter. Uten en slik økning vil det ikke lenger være mulig å dekke tjeneste- og infrastrukturbehovet for den sterkt voksende befolkningen i samsvar med politiske mål.
Fylkeskommunen under press
Fylkeskommunen som styringsnivå er under økende press. Stadig flere spør om dette styringsnivået er istand til å løse de oppgaver det er tillagt. Uklare ansvarsforhold og oppgavefordeling mellom de tre forvaltnings- og styringsnivåene hemmer utviklingen av et godt velferdstilbud til innbyggerne, på alle nivåer.
Stortinget påfører fylkeskommunene stadig nye oppgaver, uten at finansieringen sikres. Samtidig detaljstyres fylkeskommunens bruk av de statlige overføringer, av staten selv. For fylkespolitikerne oppleves det lokale selvstyret som lite reelt.
Kommuneloven gir fylkeskommuner og kommuner stor frihet i organiseringen av tjenestetilbudet. Nye organiseringsformer for helse- og utdanningsinstitusjoner kan i framtiden medføre at fylkeskommunen får et mindre direkte ansvar for tjenesteproduksjon.
VENSTRES MÅL FOR PERIODEN:
Bærekraftig utvikling
"Agenda 21" het erklæringen om en dagsorden for det 21. århundre som ble vedtatt under Rio-konferansen i 1992. Dette fokuserer på de globale miljø- og utviklingsproblemene, og fellesansvaret for å gjøre noe med disse. Agenda 21 gir en felles internasjonal referanseramme for spørsmål som angår bl.a miljø og ressursutnyttelse, og behov for dialog mellom offentlig forvaltning, næringsliv, organisasjoner og innbyggere.
For å møte miljøutfordringene er det viktig at hver og en av oss gjør de valg som er nødvendige for å ta vare på miljøet. Venstre vil stimulere til dette gjennom tiltak som premierer miljøvennlig adferd på bekostning av den aktivitet som kan skade miljøet. Venstre vil gå inn for en avgiftsvridning som medfører høyere avgifter på miljøskadelig adferd og lavere avgifter for dem som velger å prioritere hensynet til miljøet.
Et bærekraftig perspektiv skal legges til grunn for regional utvikling i Akershus. Dette innebærer en utvikling som imøtekommer dagens behov uten å ødelegge fremtidige generasjoners muligheter for å dekke sine behov. Grunnleggende velferdsbehov og rettigheter må sikres, ved en fornuftig forvaltning av verdiskaping og naturressurser.
Sterkere fylkeskommune - med folkevalgt styring
Venstre går inn for at fylkeskommunen skal bestå som regionalt politisk styringsnivå. Det er viktig med folkevalgt styring også på dette nivået, noe fylkeskommunen ivaretar. For å unngå press både mot kommunesammenslåinger og statlig overstyring, er det viktig å fremme regionalt samarbeid der dette er naturlig.
Prinsippet om lokalt selvstyre innebærer at det må aksepteres ulikhet fordi et reelt lokalt selvstyre vil kunne skape et mangfold av løsninger på innbyggernes behov. Ved mulighet for å velge ulike løsninger kan det bli større engasjement i lokalpolitikken.
For å sikre at det lokale selvstyret blir reelt, må fylkeskommunens politiske organer ha større frihet til å disponere fylkeskommunens inntekter. Lokale velferdstilbud, og organiseringen av disse, skal avgjøres gjennom lokale vedtak, og ikke gjennom statlig diktat og styring. Fylkeskommunen må også ha en friere beskatningsrett enn i dag.
Kommuneloven gir større frihet til å velge ulike måter å organisere fylkeskommunenes velferdstilbud på. Venstre vil i hovedsak beholde den måten fylkeskommunens tjenesteytelser og velferdstiltak er organisert på. Dette forhindrer ikke at det kan gjøres forsøk med alternative modeller, men alltid slik at fylkeskommunen har full kontroll når det gjelder tjenestenivå og kvalitet.
Venstre anser at en av fylkeskommunens viktigste roller i framtiden blir å samordne arealpolitikken på regionalt nivå, gjennom samarbeid med kommunene. Å finne løsninger på utfordringer som krever arealer til bolig- , nærings- og samferdselsformål, og samtidig ivareta det grønne preget Akershus har, krever en større vilje til og grad av samarbeide mellom fylkeskommunen og kommunene, og kommunene imellom - enn tilfellet er i dag.
Venstre anser at et utstrakt/omfattende samarbeide om arealpolitikken kan bremse en ukontrollert nedbygging av grønne arealer, og skape en kontrollert balanse mellom friarealer og arealer som brukes til boliger, næring og samferdsel. Gjennom et godt samarbeide mellom politiske myndigheter på ulike nivåer kan presset på Akershus motvirkes, og styres til beste for innbyggerne.
Venstre vil:
- at fylkeskommunen skal bestå og styrkes som regionalt styringsnivå
- akseptere at det kommunale selvstyret skaper et mangfold av løsninger
- at fylkeskommunen skal ha en friere beskatningsrett enn idag
- at fylkeskommunen skal sette kvalitetsstandarder på grunnleggende velferdsgoder som helse og utdanning
- at fylkeskommunens rolle som regional planlegningssamordner skal styrkes og utvides   
Økonomi - rettferdig overføringssystem gir økte ressurser
Stortingsflertallets politikk for statlige overføringer til fylkeskommunene er meget ugunstig for Akershus. Fylket fratas sine store skatteinntekter, og får minst statlige overføringer pr. innbygger. Samtidig er det i denne regionen at de største utfordringene ligger i de nærmeste tiårene.
Venstre ønsker ikke at statens samlede overføringer til fylkeskommunene skal øke, men vil i stedet arbeide for et mer rettferdig system. Det mest ideelle vil være et system basert på objektive kriterier, der fylkeskommuner og kommuner får et likt kronetilskudd pr. innbygger, med høyere tilskudd for personer under 18 og over 67 år. Statens distriktspolitikk bør synliggjøres på annen måte enn gjennom rammeoverføringene.
Venstre vil:
- arbeide for et mer rettferdig overføringssystem basert på objektive kriterier 
Større handlefrihet
Venstre vil føre en politikk som sikrer fylkeskommunen økonomisk handlefrihet både på kort og lang sikt. Dette krever en stram budsjettstyring, nedbetaling av lån og høy egenfinansiering ved investeringer. Nødvendige ressurser kan frigjøres ved økt bruk av mål- og resultatstyring samt konkurranseutsetting. Venstre vil gi fylkeskommunale virksomheter større råderett over egne ressurser.
Venstre innser at det skal mye til for å endre det statlige overføringssystemet. De store utfordringene fylkeskommunen står overfor, og de knappe økonomiske ressursene, gjør det nødvendig med en meget streng prioritering mellom de oppgavene som skal løses. Venstre vil legge vekt på å sikre grunnleggende velferdsgoder som helse og utdannelse for fylkets innbyggere. Venstre vil også prioritere et brukerrettet og miljøvennlig samferdselsnett.
Formannskapsmodellen skal beholdes
Venstre ønsker å beholde fylkeskommunens nåværende politiske styringssystem, formannskaps-modellen. Akershus fylkeskommune har gode erfaringer med denne modellen, og erfaringen er at den gir minst like gode resultater til befolkningen i form av tjenestetilbud enn andre modeller. Formannskapsmodellen kan gi stabilitet i styringen over tid, gjennom kompromis og avveining av politiske standpunkter. Den sikrer også stor åpenhet i beslutningsprosessen.
Du er sjefen!
Et levende demokrati er avhengig av at borgerne har innflytelse på samfunnsstyringen også mellom valgene. Venstre ønsker å minske avstanden mellom politikerne og velgerne, mellom de som styrer og de som blir styrt. Politiske beslutninger bør fattes på et lavest mulig nivå.
Venstre har en grunnleggende tro på at dersom beslutninger som angår din velferd, trygghet og ditt bomiljø blir tatt i et forum der du har innflytelse, så vil det gi deg større lyst og mulighet til politisk deltakelse.
Møte med det offentlige
Det er Venstres mål at de som henvender seg til fylkeskommunen skal bli møtt av et smidig og effektivt byråkrati. Venstre vil utvide muligheten for innsyn i fylkeskommunale dokumenter. Alt for mange opplever et møte med det offentlige som et møte med veggen. Ofte kreves det iherdig innsats, stor tålmodighet og omfattende forkunnskaper for å få vite hva som kan forventes av de tjenestene som fylkeskommunen leverer. Venstre vil at Akershus fylkeskommune skal bli en fylkeskommune som lytter til brukerne av offentlige tjenester og som endrer praksis på bakgrunn av tilbakemeldinger. Gjennom flere brukerundersøkelser og økt brukermedvirkning kan innbyggerne få mulighet til å påvirke og forandre tjenestene og gjøre dem bedre.
Venstre vil foreslå en servicereform som vil gi offentlig ansatte et verktøy for å bedre servicen. Alle fylkeskommunale thenester skal utgi en serviceerklæring som forteller hva du kan forvente/kreve. Ingen fylkeskommunale tjenester skal produseres i privat regi uten at kommunen har stilt krav til kvalitet som minst tilsvarer serviceerklæringen.
Venstre vil:
- utvide muligheten for innsyn i fylkeskommunale dokumenter og sørge for at prinsippet om mer offentlighet blir praktisert
- at kommunen skal etablere et servicekontor som skal ta imot henvendelser og ha ansvar for - at alle får svar, uavhengig av grensene mellom forskjellige etater som leverer tjenestene
- øke støtten til og samarbeidet med frivillige organisasjoner
- at fylkeskommunale etater skal lage lettfattelige serviceavtaler som slår fast hva brukerne skal kunne forvente av en tjeneste og lage oversikter over hvordan etaten faktisk ligger an i   forhold til målene i serviceavtalen
- arbeide for flere brukerundersøkelser og økt brukermedvirkning i Akershus fylkeskommune
- utvide fylkeskommunale åpningstider slik at det blir lettere å få de opplysninger og den  assistanse man ønsker fra de fylkeskommunale etater
- at internett-tjenesten til Akershus fylkeskommune skal styrkes slik at mer informasjon gjøres tilgjengelig for allmenheten
- arbeide for at forvaltningen etablerer serviceerklæringer og kvalitetskontrakter som grunnlag for et målrettet forbedringsarbeide for offentlige tjenester    
Nei til storfylke - ja til frivillig samarbeide
Venstre går imot en tvangssammenslåing av Oslo og Akershus. En evt. sammenslåing bør avgjøres av en folkeavstemning i begge fylker. Hvis det lokale selvstyret skal være reelt bør ikke Stortinget ha myndighet til å gjennomføre kommune- og/eller fylkessammenslåinger mot innbyggernes vilje. Dersom denne saken kommer på dagsorden i kommende valgperiode, forplikter Venstre seg til å foreslå at fylkestinget i Akershus legger saken ut til folkeavstemning. Særlig av hensyn til nærhet til beslutningstagere, deltagelse og åpenhet vil Venstre anbefale nei til sammenslåing av Oslo og Akershus.
Venstre vil at Akershus skal ha et best mulig samarbeide med nabofylkene på områder som helsetjenester, utdannelse og samferdsel. Målet for samarbeidet må være at fylkesgrensene ikke skal hindre utviklingen av et best mulig tjenestetilbud på nevnte områder.
Venstre vil:
- si nei til tvangssammenslåing av Oslo og Akershus
- foreslå folkeavstemning dersom sammenslåinger/endringer av fylkesgrenser blir aktuelt i perioden      
Konkurranse sikrer kvaliteten på tjenestene
Venstre vil arbeide for at de fylkeskommunale tjenestetilbudene skal ha høyere kvalitet. Det er ofte et problem at fylkeskommunen på samme tid er både bestiller, leverandør og kontrollør av tjenestene. Uklarhet i forhold til roller og ansvarsfordeling svekker mulighetene for effektivitet og kontroll. Konkurranseutsetting innebærer at fylkeskommunen åpner for konkurranse om drift av tjenesteproduksjon. Fylkeskommunen beholder likevel ansvaret for omfang, kvalitet og pris på tjenesten, ansvaret overfor brukerne, samt sine egne ansatte.
Venstre vil gå inn for konkurranseutsetting på de områder der dette er hensiktsmessig, f. eks. innen eiendomsforvaltning, kollektivtransport, og sykehusdrift. Målet er øket kvalitet på tjenestene, ikke å frita fylkeskommunen for ansvar. Venstre mener at bedre organisering og klarere ansvarsforhold også vil komme de ansatte til gode.
Det er viktig at brukerne gis gode rettigheter dersom det er feil eller mangler ved tjenester som leveres, uavhengig av om det er det offentlige eller en privat bedrift som leverer tjenesten. Brukerne må ha krav på prisavslag og utbedring om det er mangler ved tjenesten, og det må opprettes nøytrale klagenemder som behandler klager fra brukerne. Kommunen må ta sin kontrolloppgave alvorlig.
Venste vil:
- foreta en kartlegging av alle fylkeskommunale etater og bedrifter med sikte på å finne selskaps- og driftsformer som sikrer bedre kvalitet og mer effektiv ressursutnyttelse
- sikre innbyggernes rettigheter dersom det er mangler ved tjenestene og opprette klageorganer  
Det grønne fylket skal bestå
Akershus er det fylket i landet som har størst befolkningsvekst. Fylket er derfor utsatt for et stort utbyggingspress. Miljøutfordringene i Akershus er derfor særlig knyttet til forbruksmønster og valg av utbyggingsmønster og transportløsninger. Akershus byr på et stort utvalg av biologisk mangfold, og er ett av de biologisk rikeste områdene i Norge. Det er viktig for Venstre å sikre at de naturtyper, arter og bestander som hører hjemme i fylket opprettholdes .
Tenke globalt - handle lokalt
Politiske avgjørelser må fattes så nært som mulig den det angår. Det må bli en bredest mulig folkelig medvirkning i utviklingen av lokalsamfunnet. Akershus Venstre vil derfor legge vekt på Regional Agenda 21 i sitt fylkestingsarbeid. Det biologiske mangfoldet må ivaretas ved å styrke miljøhensynet i kommunenes arealplanlegning. Fylkeskommunen må bidra til at det skapes miljøvennlige alternativer for innbyggerne, slik at det blir mulig gjennom daglige valg å leve mer miljøvennlig. For å begrense problemene knyttet til den stadig økende avfallsmengden ønsker Venstre å arbeide for regionale tiltak for kildesortering, gjennvinning, og kompostering
Grønne arealer og kulturlandskap
Venstre vil bevare de grønne områdene i Akershus. Venstre går derfor i mot utbygging i Marka og vil verne om spesielle biotoper. Venstre ønsker at det fortsatt skal være større sammenhengende uberørte områder i Marka og er derfor imot videre utbygging av skogsbilveier i Marka.
For at Akershus skal bevare sin kvalitet og egenart er det viktig for Venstre å bevare kulturlanskap, dyrket jord og kulturminner. For at lokale bomiljø skal beholde sin kvalitet vil Venstre sikre nye og bevare eksisterende grønne lunger og friluftsområder. Det er også viktig for Venstre å skjerme bomiljø, skoler og institusjoner mot trafikk og støy. Fremveksten av kjøpesentra fremmer privatbilisme og svekker lokale handlesentra. Venstre vil derfor begrense kjøpesenterutbyggingen.
For Venstre er det viktig at det opprettholdes et landbruk i Akershus. Med sitt klima og sin unike geologi besitter Akershus landets mest fruktbare jordbruksområder. Akershus har nærheten til store markeder, det vil derfor være mer miljøvennlig å ha et jordbruk i Akershus for å begrense transport. Et levedyktig jordbruk er også viktig for å ivareta Akershus' egenart.
Av spesielt verneverdige områder i Akershus vil Venstre arbeide spesielt for å bevare Svartskogområdet i Oppegård. Vi vil også arbeide for at Konglungen i Asker blir landskapsvernområde og bevare våtmarksområdene på Fornebu.
Venstre har lenge vært motstander av tverrforbindelsen mellom Frogn og Hurum, og vil derfor gå imot utbygging av områdene langs traseen, og skogområdene nordover mot Nesodden/Bunnefjorden.
Venstre vil:
- at de grønne områdene i Akershus skal bevares
- at Markagrensen skal beholdes
- at bomiljøer og skoler skal skjermes mot trafikk og støy
- at landbruket i Akershus skal opprettholdes og videreutvikles
- at Svartskogområdet i Oppegård skal bevares
- at Konglungen i Asker blir landskapsverneområde       
Fjorden, elver og vassdrag
For å sikre at alle i Akershus skal kunne nyte godt av de rekreasjonsmuligheter som fjord og vann gir oss vil Venstre stoppe utbyggingen langs sjø og vassdrag, og sikre tilgjengelighet for allmenheten gjennmom aktiv oppfølgning av friluftsloven.
For å bevare kvalitetene ved våre elver, vann og fjorden vil Venstre arbeide for at utslippene til Oslo-fjorden reduseres, ved å blant annet utbedre kloakksystemene og redusere forurensingen fra jordbruket. Venstre vil også arbeide for å bedre rensing og vern av mindre vassdrag og bekker, og styrke kalking av vassdrag.
Venstre vil:
- sikre tilgjengeligheten til fjorden for allmenheten
- stoppe utbygging langs sjø og vassdrag
- styrke kalking av vassdrag    
Grønn fylkeskommune
Venstre vil videreutvikle miljøtiltaket <> i Akerhus. Fylkeskommunen må blant annet arbeide for energiøkonomisering og avfallsminimering i egen bedrift. Videre er det viktig at fylkeskommunen benytter seg av miljøvennlige produkter ved innkjøp og at det stilles miljøkrav ved anbud og konkurranseutsetting.
Venstre vil at fylkeskommunen skal se på utviklingen av miljøriktige energisystemer, og hvordan avfallsmengden fra fylkeskommunen kan reduseres ved bl.a økt satsning på kildesortering. Et viktig mål i miljøarbeidet må være å iverksette prosesser som gjør at vi klarer å produsere mer av mindre. Ved å stimulere private virksomheter til å foreta livssyklusanalyser av produksjonen kan bedriften spare både materialer, penger og samtidig oppnå gode miljøgevinster. Venstre mener at det i løpet av perioden bør gjennomføres livssyklusanalyser i samtlige fylkeskommunale virksomheter.
Venstre vil:
- at fylkeskommunen videreutvikler miljøtiltaket <>
- at fylkeskommunens arbeide med energiøkonomisering og avfallsminimering intensiveres
- at livssyklusanalyser gjennomføres i fylkeskommunale virksomheter i perioden  
Energi
Venstre mener at på sikt kan slippes andre eiere til i Akershus Energi, men fylkeskommunen skal fortsatt ha majoriteten i selskapet. Det å få inn andre eiere i Akershus Energi kan gi selskapet større tyngde kraftmarkedet.
Istedenfor å bygge nye kraftverk som f.eks Øvre Otta ønsker Venstre å satse på alternativ energi, samt opprusting av gamle kraftverk. Venstre vil fortsatt være en pådriver for energiøkonomisering.
Ved nye utbyggingsprosjekter vil Venstre arbeide for at miljøvennlige energiformer blir en integrert del av utbyggingen.
For å utvikle bedre vilkår for etablering av alternative energikilder og enøktiltak vil Venstre at Akershus Energi skal være en aktiv pådriver for å utvikle nye finansieringsordninger og selskapsdannelser for slik virksomhet.
