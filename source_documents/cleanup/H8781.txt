
Dato: 15.november 2004
Stortingsrepresentant Øyvind Korsberg (FrP)
- Stopp statssubsidiering av oppvigleri
Fremskrittspartiet krever at Regjeringen fjerner statlige tilskudd til organisasjoner som bryter norsk lov. FrPs miljøpolitiske talsmann, Øyvind Korsberg, er provosert over Bellona og Natur og Ungdoms ulovlige aksjon mot en borerigg i helgen.
- Skattebetalernes penger skal ikke brukes til å støtte miljøvernorganisasjoner med stadig synkende medlemstall, og som gjentatte ganger bryter loven, sier Korsberg.
Han mener Regjeringen burde gitt klare signaler allerede da Natur og Ungdom truet med ulovlige aksjoner. - Da jeg tok det opp med Regjeringen, valgte Regjeringen å sitte stille. Nå forventer jeg handling, sier Korsberg, og viser til at tildelingen av statsstøtte for 2005 enda ikke er vedtatt.
- Det faktum at disse to organisasjonene ikke får medhold for sitt ekstreme syn, betyr ikke at samfunnet må akseptere at de tar seg til rette likevel. Det minste vi må kunne forvente er å sikre at det ikke er skattebetalerne som ender opp med å betale bøtene, sier han.
Regjeringen ønsker å bevilge over en million kroner i offentlig støtte til Natur og Ungdom i 2005. Bellona har fått reservert et større beløp i "forskningsstøtte" under forutsetning av at de finner noe å forske på.
