
24.02.03
Sylvia Brustad (Ap)
Interpellasjon til olje- og energiministeren om situasjonen i olje- og gassindustrien
Arbeiderpartiets energipolitiske talskvinne Sylvia Brustad leverte mandag en interpellasjon til olje- og energiministeren der hun tar opp problemene i olje- og gassindustrien.
- Situasjonen i norsk olje- og gassindustri er urovekkende på mange måter. Leteaktiviteten er lav, og flere rigger ligger i opplag. Det har også vært påvist få interessante funn i de siste letebrønnene som er boret, og det er få felt som nå står foran utbygning. Interessen fra utenlandske selskaper er dalende. Situasjonen i leverandørindustrien er alvorlig, og utsiktene framover er ikke særlig positive på grunn av få vedtatte utbygginger på sokkelen. Samtidig opplever vi at oljeselskapene som opererer på norsk sokkel, har gitt flere oppdrag ut til utenlandske verft, og at prisforskjellene er oppsiktsvekkende store. Stortinget har bedt regjeringen gjennomgå konkurransesituasjonen for norsk offshore-rettet verkstedindustri i forhold til andre EØS-land og melde tilbake i revidert nasjonalbudsjett for 2003. Er statsråden bekymret for situasjonen olje- og gassnæringen er i nå, og hva vil han foreta seg for å bedre situasjonen, spør Sylvia Brustad.
