
Mandag 21. september 1992
Odd Holten og Lars Gunnar Lie (KrF):
STØTTER KRAV OM OFFENTLIG GRANSKING
AV UNI-STOREBRAND-SAKEN
Kristelig Folkepartis medlemmer i Stortingets finanskomité forutsetter som en selvfølge at UNI-Storebrand-saken snarest blir undergitt en offentlig gransking, og støtter de krav som er kommet om dette, sier Odd Holten og Lars Gunnar Lie.
-Det er med stor undring vi er blitt kjent med at Finansdepartementet ved finansminister Sigbjørn Johnsen motsetter seg en slik gransking. Det er viktig å få belyst de alvorlige årsakene som lå bak, og som førte til at UNI-Storebrand kom i en slik alvorlig krise, sier de to, og understreker at ingen er tjent med at de faktiske forhold blir tildekket.
-Uheldige dispoisjoner i UNI-Storebrand bør gi oss erfaringer som gjør at liknende situasjoner kan motvirkes i framtiden, sier stortingsrepresentantene Odd Holten og Lars Gunnar Lie, som begge representerer Kristelig Folkeparti i finanskomiteen.
