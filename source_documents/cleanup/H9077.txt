
11.3.2005
Sp
Parlamentarisk leder Marit Arnstad på Senterpartiets landsmøte:
Ingen levende bygder uten et levende landbruk
-Det blir ingen levende bygder uten et levende landbruk og uten en levende distriktspolitikk. Man kan ikke ta rotta på landbrukssamvirke og produsentene og samtidig ønske seg levende bygder og et åpent kulturlandskap, sa parlamentarisk leder Marit Arnstad på Senterpartiets landsmøte fredag.
Hvem skal skape, vedlikeholde og pleie kulturlandskapet i framtida om landbruket fortsatt skal tynes på den måten vi opplever i dag? I et kortsiktig og enøyd krav om konkurranse prøver de seg; høyrefolka, på å ødelegge ordninger som i hele etterkrigstiden har sikret likeverdighet mellom små og store bønder, som har sikret at alle kan få levert produktene sine til lik pris.
Den dagen landsbrukssamvirket brytes ned, er det småbøndene som skal straffes. Da skal de bøndene som bor langt unna straffes. Men, det er disse bøndene og det kulturlandskapet de bidrar til, som turistene vil se. Noe å tenke på for reiselivslandet Norge? spurte Marit Arnstad.
