
PROGRAM FOR ALTA NKP VED KOMMUNEVALGET 2003
Kjære velger!
Menneskeheten står i dag overfor 3 hovedproblemer:
Sosial urettferdighet
Miljø-ødeleggelser
Militarisme og krig
Den grunnleggende årsaken til problemene ligger i det rådende samfunnssystemet, kapitalismen. De grunnleggende behov for alle mennesker kan ikke løses innenfor dette systemet som er basert på maksimal profitt for et mindretall. Systemet er derfor umoralsk og uakseptabelt. Kun innenfor en sosialistisk modell vil det være mulig å fordele godene til beste for alle.
Privatiseringa av offentlig eiendom og arbeidsplasser ble satt i gang av DNA, og høyre/sentrums-regjeringa har som mål å privatisere mest mulig til fordel for privat kapital.
Dette øker klasseforskjellen og raserer arbeidsplasser og arbeidsmiljø.
Den hardhendte rasjonaliseringa og effektiviseringa fører til at vi i dag nærmer oss 300 000 arbeidsuføre og 100 000 arbeidsløse.
Den nåværende regjeringa bygger ned velferdsstaten, og den fattigdommen vi opplever i kommunene er et resultat av en villet politikk. Kommunene må derfor innskrenke tjenestetilbudet eller øke prisene. Dette skjer i verdens rikeste land der kapitaleierne blir færre og rikere, mens vi får mer offentlig fattigdom.
Kapitalskatten på 28% er den laveste i OECD-området. NKP's svar er: Ta pengene der de finnes! Stopp spekulasjonene med oljemilliardene i det internasjonale aksjemarkedet! Overfør mer penger til kommunene slik at de kommer under demokratisk kontroll og kan brukes til å bygge for vanlige folks behov.
Kommunepolitikerne har etter hvert blitt satt til å administrere bundne midler innenfor de små rammene som finnes. Dette gjør det etter hvert vanskelig å rekruttere flinke politikere, noe som er en fare for demokratiet!
Vi ønsker ikke å være lydige tjenere for Statens nedskjæringspolitikk. Vi setter ikke velferden ut på anbud! Vi vil kjempe sammen med befolkningen for å forsvare og utvide velferdsgodene!
Vis motstand mot kapitalkreftenes frie spill, STEM KOMMUNISTER INN I KOMMUNESTYRET!
Hilsen Alta NKP
Olga Olaussen Jostein Hansen Eva Helgesen
Kommunistenes hovedstandpunkter i kommunepolitikken
Barn, ungdom og kultur
Kommunen skal , bygge, eie og drive barnehagene med sikte på full barnehagedekning innenfor valgperioden. De private barnehagene bør overtas av kommunen etter hvert som kommunen får økonomiske rammer som gjør det mulig.
Kommunen må være en aktiv deltaker ved byggingen av en samisk barnehage og et samisk identitetssenter.
Det må bygges aktivitetsområder for barn og unge i alle grendelag.
Det må være mulig å lage klubblokaler for ungdom flere plasser i kommunen enn i sentrum.
Kommunen må satse mer på kulturskolen, slik at det kan gis tilbud til flere enn i dag. Mange tilbud kan desentraliseres til skolekretsene.
Bygge og utbedre badeplasser ved sjøen og i vann nær bebyggelsen.
Våre representanter vil gå imot bygging av ny kirke i Alta i den kommende valgperioden fordi det er andre områder som er viktigere. De kirkene vi har trenger midler til vedlikehold.
Skole
Kommunistene har hele tida vært imot sentraliseringa av ungdomstrinnet til Sentrums-
området fordi det skaper en form for fremmedgjøring til miljøet i eget bosted, og det utvikler seg til tider uønskede trekk ved ungdomskulturen innen så store ansamlinger, for eks. mobbing og ensretting.
Vi støtter utbygginga av grendeskolene til 1-6 skoler.
Driftsbudsjettene for skolene må økes betydelig for at elevene skal kunne få den opplæringa som de nye planene foreskriver!
Det må gis tilbud om opplæring i samisk og finsk til alle elever som ønsker det.
Kommunikasjoner
Bygging av en fergefri fullverdig kystvei mellom Nyvoll og Neverfjord er en forutsetning for at fraflyttinga fra østsida av Altafjorden skal stanse opp.
Utbyggnga av E6 på strekninga Storsandnes - Alta må prioriteres på statsbudsjettet.
Offentlig transport i sentral-Alta må bygges ut som alternativ til privatbilismen. Det må søkes om prosjektmidler for å drive forsøk med mindre busser, gjerne i samarbeid med drosjesentralen. Mange mennesker i byen har store problemer med å forflytte seg uten at det skal koste for mye.
Det må etableres pendelrute mellom Nerskogen og Hjemmeluft med materuter fra boligområdene i Kaiskuru. Aronnes, Amtmannsnes, Tollevika/Skajaluft og Thomasbakken.
Det må etableres rimeligere ordninger for månedskort.
Natur og miljøvern
Kommunistene vil ta vare på den enestående rike og varierte naturen i kommunen.
Det MÅ bygges renseanlegg for kloakkutløpene, først og fremst i sentral-Alta.
Bevare og utbedre de gjenværende naturområdene i sentral -Alta.
Verne dyrelivet og naturen mot unødvendig og uvettig motorisert ferdsel gjennom holdningskampanjer og intensivert kontroll.
Helse- og sosialpolitikk
Alta kommune har etter hvert fått et godt utbygd helsevesen, men kommunen sliter med å dekke behovet for barnevern og sosialhjelp.
Kommunistene går inn for å øke bemanningen innenfor sosialetaten slik at sakene kan behandles innenform akseptable tidsrammer og med den sakkyndighet som er nødvendig.
Kommunen må overta ansvaret for krisesenterfunksjonen.
Kommunen må utvikle et bedre samarbeid med brukergruppenes organisasjoner.
Næringsutvikling
Altafjorden med tilstøtende sidefjorder må stenges for fiske med aktive redaskaper.
Det må bygges ut fiskemottak i Sentral-Alta og minst ett sted på østsida av fjorden i tillegg til at Kvalfjord opprettholdes.
Fjernvarme må tas i bruk i forbindelse med forbrenningsanlegg, og det må vurderes å ta i bruk gass som grunnlag for produksjon av varme. Varmepumper bør kunne installeres der det er naturlig.
Kommunistene vil gå inn for å sikre kommunal styringsrett over havneområdene og viktige utbygningsområder.
Vi vil bygge ut trykkvann til skiferfeltene.
Offentlig etableringsstøtte til unge som vil begynne med næringsvirksomhet som for eks. skiferdrift, fiske, eller annet.
Styrke næringsfondet og gi støtte til mindre foretak, særlig i utkantene.
