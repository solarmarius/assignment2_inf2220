
11/8-1999
FREMSKRITTSPARTIETS
STORTINGSGRUPPE
fra Stortingsrepresentant Siv Jensen (FrP)
FrP positivt til SP-forslag om Børstilsyn!
- Fremskrittspartiet er i utgangspunktet positivt innstilt til Senterpartiets forslag om å skille ut Kredittilsynets overvåkning av aksjemarkedet i et eget statlig tilsyn, sier finanspolitisk talsmann i Fremskrittspartiet, Siv Jensen i en kommentar.
Lederen i Stortingets næringskomite, Morten Lund fra Senterpartiet, har bedt Finansdepartementet vurdere behovet for et slikt tilsyn. Forutsetningen er at dette tilsynsorganet arbeider uavhengig av Kredittilsynet.
Morten Lunds forslag om å vurdere et tilsyn på linje med det amerikanske børstilsynet, Securities and Exchange Comission begrunnes blant annet ut fra at et slikt tilsyn skal ivareta aksjekjøpernes interesser, og bør derfor ikke ha andre hensyn å ivareta enn nettopp dette.
Dette synet deler vi i FrP. Det er hyggelig at Senterpartiet for en gangs skyld kommer med et fornuftig, fremtidsrettet og perspektivtrikt forslag for å sikre at markedskreftene kan fungere på en rettferdig og effektiv måte, sier Jensen.
