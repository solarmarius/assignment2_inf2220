
Vedtatt 3. april 2003 på Fremskrittspartiets Landsmøte i Tønsberg
Fremskrittspartiet
Vedtekter for Fremskrittspartiet 2003
§ 1 Navn
Partiets navn er Fremskrittspartiet. I lag der det ønskes kan Framstegspartiet benyttes. I begge tilfelle er forkortelsen FrP.
§ 2 Formål
Fremskrittspartiet er et liberalistisk parti som skal arbeide for sterk nedsettelse av skatter, avgifter og offentlige inngrep, og for ivaretakelse av innbyggernes rettigheter og frihet slik Grunnloven forutsetter.
§ 3 Medlemsskap, stemmerett og valgbarhet
Partiet er åpent for alle som aksepterer partiets formål, ikke er individuelt medlem av annet parti, eller konkurrerende politisk organisasjon, og som i prinsippet vil arbeide etter partiets programmer og vedtekter. Stemmerett i partisaker har de som har vært registrert i det sentrale medlems­registeret som medlem de siste tre måneder, er fylt 17 år og som har betalt forfalt kontingent.
- For å ha stemmerett og være valgbar på årsmøter i lokallag, må slik betaling være registrert i det sentrale medlemsregisteret senest 31. august. (Dette gjelder ordinære og ekstraordinære årsmøter i det samme år).
- De som skylder kontingent for ett eller flere foregående år, og kun betaler for inneværende år er å betrakte som nyinnmeldt.
- Medlemmer av Fremskrittspartiets Ungdom som har fylt 17 år har møte-, tale- og forslagsrett i FrPs fora.
- Valgbar til tillitsverv i Fremskrittspartiet er alle som oppfyller kravene til medlemskap og stemmerett. Dersom en fylkesformann inn­velges i Sentralstyret, skal vedkommende straks fratre sitt verv som fylkesformann. Imidlertid kan ikke ansatte i partiet velges til tillitsverv på det organisasjonsnivå de er ansatt eller høyere.
- Ved oppretting av nye lokallag og gjenoppretting av midlertidig nedlagte lokallag, kan Arbeidsutvalget i Sentralstyret gi dispensasjon fra kravet om valgbarhet til tillitsverv i Fremskrittspartiet.
- Lokallagene kan etter søknad til lokallags­styret ta opp som direkte medlemmer enkeltpersoner også i andre kommuner. Ingen kan være medlem i mer enn ett lag, eller ha medlemsrettigheter på mer enn ett ordinært årsmøte i løpet av ett år. Medlemmer som innehar folkevalgte verv i en kommune kan ikke melde seg inn i et annet lokallag i løpet av valgperioden, med mindre de samtidig melder flytting til Folkeregisteret.
- Fylkeslagene kan oppta som direkte med­lemmer enkeltpersoner som bor i kommuner i fylket hvor lokallag ikke er etablert.
- Medlemmer som gjennom sin utmeldelse søker å skade partiet, kan ikke bli medlem igjen.
- Medlemmer som gjennom offentlig handling søker å skade partiet, partiets tillitsfolk eller folkevalgtes omdømme, anses som aktivt utmeldte. Aktivt utmeldte kan ikke bli medlem igjen før fylkesstyret, etter uttalelse fra lokallagets styre, med 2/3 flertall har godkjent søknad om innmeldelse. Vedtaket i fylkesstyret kan innen 14 dager ankes inn for Sentralstyret til behandling og vedtak. Slik anke kan fremmes av fylkesstyrets mindretall, lokallagets styre eller av søkeren.
§ 4 Uravstemning
Sentralstyret eller Landsstyret kan vedta å legge ut en sak til rådgivende/bindende uravstemning blant partiets medlemmer.
Stemmerett har da alle medlemmer som er stemmeberettigede i partisaker etter § 3.
På samme måte kan fylkesstyret/lokallagsstyret legge ut en sak til uravstemning blant fylkeslagets/lokallagets medlemmer.
§ 5 Partiets organisasjon
Fremskrittspartiet er en organisasjon, med følgende organisasjonsledd:
1. Hovedorganisasjonen (FrP)
2. Fylkeslag (fylkets navn - FrP)
3. Lokallag (geografisk betegnelse - FrP)
4. Kretslag/bydelslag
5. Fremskrittspartiets Ungdom (FpU)
Formelle samarbeidsorgan mellom organisasjons­ledd i Fremskrittspartiet skal sammen med samarbeidsorganets formål og reglement/struktur godkjennes av partiets Landsstyre.
Ovennevnte organisasjonsledd/samarbeidsorgan er likevel å anse som selvstendige rettssubjekter og økonomiske enheter, der styret i hvert tilfelle hefter for økonomiske disposisjoner og inngåtte avtaleforhold.
Fremskrittspartiets organisasjon består av Hovedorganisasjonen med Landsmøtet som høyeste organ, deretter Landsstyret, og i det mer daglige Sentralstyret og Arbeidsutvalget. Sekretariatet er det utførende organ for beslutninger fattet i Hovedorganisasjonen.
Som underavdelinger til Hovedorganisasjonen, er det fylkeslag og kommunelag med oppgave å stå for partiets organisering i fylker og kommuner, jf. §§ 12 og 14.
Fremskrittspartiets overordnede organisasjons­ledd, eventuelt representert ved parti­sekretariatene, kan sende observatører med tale- og forslagsrett til årsmøter og styremøter i underliggende organisasjonsledd.
Generelt skal innkalling og protokoll for styremøter i Fremskrittspartiet sendes med­lemmer, varamedlemmer og faste observatører. Videre skal kopi sendes overordnet organ (henholdsvis fylkesparti og Hovedorganisasjon).
I Fremskrittspartiets styrer, grupper og komiteer skal i tillegg til ovennevnte, alle som har møterett kunne be om å få tilsendt innkalling og protokoll.
Fremskrittspartiets Landsmøte, Landsstyremøte, fylkesårsmøte, fylkesrådsmøte og lokallags­årsmøte har egne deltakeroversikter som viser hvem som skal innkalles (se vedtektenes omtale av aktuelt møte). Protokoll fra Landsmøtet sendes fylkeslagene. Protokoll fra fylkesårsmøtet sendes lokallagene med kopi til Hovedorganisasjonen. Protokoll fra lokallagsårsmøter skal være tilgjengelig for medlemmer og kopi sendes til fylkespartiet.
§ 6 Landsmøtet
A.
Landsmøtet er partiets øverste myndighet. Ordinært Landsmøte skal avholdes innen 1. juli hvert år og sammenkalles av partiets General­sekretær med minst seks ukers varsel. Senest to uker før Landsmøtet avholdes, sendes følgende saksdokumenter til alle Landsmøtets møte­berettigede:
- Sentralstyrets årsberetning
- Stortingsgruppens årsberetning
- Innberetning fra revisjonskomiteen
- Eventuelle innkomne forslag
- Valgkomiteens instilling
- Eventuelle innstillinger fra Landsstyret
Ekstraordinært Landsmøte kan kalles sammen med minst tre ukers varsel og behandler da kun de saker som er nevnt i innkallingen. Berettiget til å kreve ekstraordinært Landsmøte innkalt er: Landsstyret, Sentralstyret med 2/3 flertall eller minst syv fylkesstyrer. I tillegg kan stortings­gruppen med minst 2/3 flertall kreve et slikt møte innkalt.
B.
Delegerte til Landsmøtet er:
1. Landsstyret
2. De av partiets stortingsrepresentanter som ikke møter fra Lands- eller Sentral­styret
3. Partiets regjeringsmedlemmer som ikke møter fra Lands- eller Sentralstyret
4. Fem av FpUs sentralstyremedlemmer
5. Fra hvert fylkeslag så mange delegerte som tilsvarende det grunnlovsbestemte antall stortingsrepresentanter for vedkommende fylke.
Dersom partiet ved det sist avholdte valg ikke har oppnådd 8% av stemmene eller mer i vedkommende fylke, reduseres antall delegerte etter følgende skala:
- 10% ved stemmetall 7 - 7,99%
- 20% ved stemmetall 6 - 6,99%
- 30% ved stemmetall 5 - 5,99%
- 40% ved stemmetall 4 - 4,99%
- 50% ved stemmetall 3 - 3,99%
- 60% ved stemmetall 0 - 2,99%
Ved utregning settes antall delegerte til det nærmeste hele tall som fremkommer.
Fylkeslagene og FpUs Sentralstyre kan sende inntil tre observatører hver. Styret i FrS, Hovedorganisasjonens sekretariat, stortings­gruppens sekretariat og godkjent partiorganisa­sjon på Svalbard, kan sende en observatør hver. Observatører har tale- og forslagsrett, men ikke stemmerett. Sentralstyret vedtar eventuell utgiftsdekning for så vel delegater som observatører, og meddeler dette til fylkeslagene sammen med innkallingen. Sentralstyret kan invitere offisielle gjester med talerett.
C.
Saksliste for Landsmøte skal inneholde:
1. Innstilling fra fullmaktskomiteen
2. Godkjenning av innkalling og saksliste
3. Valg av møtets funksjonærer (dirigenter, referenter, tellekorps, redaksjons­komité og eventuelle andre komiteer)
4. Behandling av Sentralstyrets årsberetning
5. Behandling av stortingsgruppens års­beretning
6. Innberetning fra revisjonskomiteen
7. Behandling av de forslag som er kommet Landsstyret i hende minst fire uker før Landsmøtet (for vedtektsendringer, se § 22)
8. Drøftelse av og vedtak om strategi for parti­organisasjonen, herunder også aktuelle politiske spørsmål
9. Behandling av og vedtak om partiets program
10. Valg:
10.1. Partiets formann
10.2. Partiets første nestformann
10.3. Partiets annen nestformann
10.4. Seks øvrige medlemmer av partiets Sentral­styre
10.5. Fire varamedlemmer i rekkefølge til partiets Sentralstyre
10.6. Statsautorisert eller registrert revisor
10.7. Revisjonskomité bestående av tre medlemmer og ett varamedlem
10.8. Valgkomité for innstilling til valgene på neste Landsmøte
11. Avslutning av Landsmøtet.
Valgene under pkt. 10.1, 10.2, 10.3 og 10.4 gjøres for to år av gangen. Formannen og tre styremedlemmer velges i mellomvalgår. De øvrige i valgårene.
Landsmøtet er beslutningsdyktig når det er lovlig innkalt og innstilling fra fullmaktskomiteen er godkjent. For avvikling av dagsorden kan Landsstyret oppstille tidsrammer for behandling av enkeltsakene. Landsmøtet kan imidlertid endre de oppstilte rammer ved særskilt beslutning. Dirigenten avgjør om begrenset taletid skal benyttes og når strek skal settes.
§ 7 Landsstyret
A.
Landsstyret er partiets nest øverste myndighet. Generalsekretæren innkaller, etter vedtak i Sentralstyret, til ordinært Landsstyremøte to ganger i året. Videre innkalles Landsstyret når enten Sentralstyret, stortingsgruppen eller fylkesstyrene i minst syv fylker krever dette med mer enn halvparten av stemmene i hvert forum.
B.
Landsstyret består av:
1. Fylkesformenn eller nestformenn i rangord­ning deretter en representant valgt av og blant fylkesstyrets medlemmer i samtlige fylker
2. Sentralstyret
3. Inntil fem representanter fra stortings­gruppen
4. Ved regjeringsdeltakelse, en representant fra regjeringskollegiet
5. FpUs 1. nestformann eller dennes sted­fortreder (rangordning, deretter represen­tant valgt av og blant FpUs sentral­styremedlemmer).
Sentralstyret kan innby andre som observatører eller for å redegjøre i særskilte saker. Landsstyret er beslutningsdyktig når mer enn ½ av de delegerte er til stede. Møte- og reiseutgifter for deltagere etter punkt 2 dekkes av Lands­partiet, punkt 3 og 4 av stortingsgruppen, mens punkt 5 dekkes av FpU.
Landsstyrets forhandlinger ledes av valgt møte­dirigent.
C.
Landsstyret skal:
1. Avgjøre alle saker som ikke skal avgjøres av andre organer i partiet
2. Behandle og vedta langsiktig strategi for partiorganisasjonen og stortings­gruppen
3. Vedta landsdekkende forskrifter for nomina­sjons­prosesser
4. Behandle politiske spørsmål og avgi innstillinger til stortingsgruppen og Landsmøter
5. Velge fem representanter som medlemmer av partiets stortingsgruppe
6. Nedsette nødvendige utvalg og komiteer
7. Ta stilling til organisasjonsmessige og politiske saker
8. Behandle rapporter fra underliggende organer om virksomheten i partiet
9. Behandle og vedta partiets budsjett
10. Behandle og godkjenne partiets regnskap med revisjonsberetning
11. Vedta ordning for medlemskontingent, herunder fastsette minimumskontingent
12. Avgjøre utgiftsdekning for fylkes­formennenes deltagelse i Landsstyrets møter kommende år
13. Behandle vedtak i organisasjonen når disse anses for å være meget skadelige eller kan komme til å bli meget skadelige for partiet.
§ 8 Sentralstyret
A.
Sentralstyret skal ha følgende sammensetning:
- Formann
- Første nestformann
- Annen nestformann
- Seks øvrige styremedlemmer
- FpUs formann eller dennes stedfortreder
(rangordning deretter representant valgt av og blant FpUs sentralstyre­medlemmer)
- Parlamentarisk leder eller dennes stedfortreder (rangordning deretter representant valgt av og blant stortings­gruppens medlemmer)
- Fire varamedlemmer.
I tillegg møter partiets Generalsekretær med tale- og forslagsrett.
Sentralstyret er beslutningsdyktig når minst syv, hvorav minst fem av de faste medlemmene inklusive formannen eller en av nestformennene, møter. Møtet ledes av formannen, eller i hans fravær av en av nestformennene etter valgt rekkefølge. Ved stemmelikhet har møtelederen dobbeltstemme. Sentralstyret innkalles ordinært med minst to ukers varsel, av formannen eller sekretariatet på hans vegne.
B.
Sentralstyret skal:
1. Avgjøre alle saker som ikke skal avgjøres av andre organer i partiet
2. Forberede innkalling og dagsorden for Landsmøtet
3. Forberede saker til Landsstyret
4 Sørge for konstituering av nyvalgt stortingsgruppe og godkjenne reglement for stortingsgruppen
5. Behandle og vedta kortsiktig strategi for partiorganisasjonen og stortingsgruppen
6. Ha avgjørende myndighet ved fortolkning av partiprogrammet etter anke fra et 1/3 mindretall i stortingsgruppen
7. Nedsette nødvendige utvalg og komiteer
8. Tilrettelegge og påse at valgforberedelsene blir gjennomført innen de tidsfrister vedtektene, landsstyrevedtatte forskrifter og de offentlige myndigheter setter
9. Nedsette Arbeidsutvalg av og blant Sentralstyrets medlemmer
10. Velge fullmaktskomité bestående av tre medlemmer og ett varamedlem, i god tid før Landsmøtet
11. Utføre sin virksomhet innenfor de budsjett­rammer som er vedtatt av Landsstyret
12. Uttale seg om stortingsgruppens budsjett og behandle stortingsgruppens regnskap med revisjonsberetning
13. Gripe inn i konflikter når disse må anses for å være meget skadelige eller kan komme til å bli meget skadelige for partiet.
Over Sentralstyrets beslutninger med begrunnel­ser/vurderinger, føres protokoll hvorav kopi sendes til alle med møterett i Landsstyret.
§ 9 Arbeidsutvalget
Sentralstyret nedsetter Arbeidsutvalg (AU). Sentralstyret bestemmer selv hvor mange som skal sitte i AU. Det forutsettes at formannen eller en av nestformennene skal sitte i AU og lede møtene der.
AU innkalles etter behov. Over AUs beslutninger skal det føres protokoll som sendes til samtlige av Sentralstyrets medlemmer og varamedlemmer. AU opptrer på Sentralstyrets vegne og er ansvarlig overfor dette.
AU forvalter fylkes- og lokallagenes rett til å benytte det beskyttede navn "Fremskrittspartiet" eller direkte avledede former. AU har derfor også rett til å trekke tilbake denne retten, etter uttalelse fra det respektive fylkeslag. AU forvalter en tilsvarende rettighet når det gjelder partiorganisa­sjon opprettet på Svalbard.
Arbeidsutvalget kan godkjenne bruk av partiets navn i foreninger opprettet blant nordmenn bosatt i utlandet eller på installasjoner på norsk sokkel. AU fastsetter i slike tilfeller også hvilken tilknytningsform slike foreninger skal ha til Fremskrittspartiets øvrige organisasjon. AU kan også trekke denne retten tilbake.
§ 10 Generalsekretæren
Generalsekretæren skal forestå den daglige ledelse av partiets sekretariat. Han er ansvarlig for å iverksette alle vedtak som gjelder partiorganisasjonen og dens arbeid, fattet av Landsmøtet, Landsstyret eller Sentralstyret.
Generalsekretæren er ansvarlig for den løpende kontakt mellom Sentralstyret og fylkes- og lokallagene, samt for partiets skolerings- og informasjonsvirksomhet.
Generalsekretæren innstiller overfor Sentralstyret i alle organisasjonens budsjett og regnskaps­spørsmål.
Generalsekretæren ansettes av Sentralstyret. Generalsekretæren kan ansettes på åremål.
§ 11 Sekretariatet
De ansatte tilsettes av Generalsekretæren. Dette med unntak av assisterende generalsekretær som tilsettes av Sentralstyret.
Sekretariatet er ansvarlig for føringen og ajourholdet av partiets medlemsregister, og skal besørge oppdaterte medlemsoversikter til lagene for bruk ved innkalling til års-, nominasjons- og medlemsmøter.
Hvis ikke spesielle bestemmelser gjelder, fastsetter de enkelte partiorganer selv i hvilken grad de ansatte skal ha møte-, tale- og forslagsrett.
§ 12 Fylkeslaget
A.
Fylkeslaget består av alle lokallagene i fylket, samt eventuelle direkte medlemmer der lokallag ikke er etablert.
B.
Fylkeslagets organer er:
1. Årsmøtet
2. Nominasjonsmøtet
3. Fylkesstyret
4. Rådsmøtet
C.
Årsmøtet:
Ordinært årsmøte skal avholdes hvert år innen 15. februar. Kopi av innkallingen sendes Hoved­organisasjonens sekretariat. Årsmøtet innkalles av fylkesstyret med minst tre ukers varsel. Ekstraordinært møte for angitt sak sammenkalles når fylkesstyret, 1/3 av lokallags­styrene som til sammen representerer 1/3 av betalende medlemmer, eller Sentralstyret krever det.
D.
Delegater til årsmøtet er:
1. Fylkesstyrets medlemmer (jf. punkt F)
2. De av partiets fylkestingsmedlemmer som ikke møter for fylkesstyret
3. Partiets medlemmer av fylkesrådet i fylker med parlamentarisk styreform
4. Partiets stortingsrepresentanter og regje­ringsmedlemmer fra fylket
5. En delegat fra FpUs fylkesstyre
6. En delegat fra hvert lokallag
Delegater som kan sendes i tillegg baseres på oppnådd stemmetall ved forrige valg og fordeles på følgende måte:
- 1 delegat for hver oppnådde 350. stemme begrenset oppad til 10 delegater
- 1 delegat ved valgresultat i kommunen som er likt eller over fylkesgjennom­snittet
Slik at hvert lokallag kan oppnå totalt elleve tilleggsdelegater
Delegater og varadelegater skal være valgt på et ordinært - eller ekstraordinært årsmøte i lokallaget. Slikt årsmøte skal være avholdt innen utgangen av året før, ellers tapes representasjonsretten.
7. Dersom antall delegater under punkt 1-4 utgjør mer enn 1/3 av det samlede antall delegater, økes delegatantallet i punkt 6, linje 1, slik at lokallagene sikres minst 2/3 av delegatantallet. Dette punkt kan ikke gjøres gjeldende ved forfall fra lovlig innkalte delegater.
Sentralstyrets medlemmer, eventuelt representert ved partisekretariatet, har møte-, tale- og forslagsrett. Fylkesstyret kan tillate inntil to observatører fra hvert lokallag.
Styret kan likeledes beslutte utgiftsdekning på samme prinsipielle grunnlag som gjelder for Landsmøtet. Vedtak om slik utgiftsdekning er bindende for alle som skal delta på årsmøtet. Fylkesstyret kan invitere gjester med talerett.
E.
Årsmøtet skal:
1. Godkjenne innkallingen, delegatenes fullmakter iht. protokoller fra lokal­lagsårsmøter/medlemslister og dagsorden
2. Velge møtedirigent, tellekorps, møte­referenter og protokollunderskrivere
3. Behandle fylkesstyrets årsberetning, regn­skap og revisjonsberetning
4. Behandle og vedta fylkeslagets budsjett
5. Behandle fylkestingsgruppens årsberet­ning, regnskap, revisjonsberetning og budsjett
6. Behandle og eventuelt vedta innkomne forslag som må være styret i hende minst to uker før årsmøtet
7. Trekke opp hovedretningslinjer for fylkes­lagets og fylkestingsgruppens virksomhet, drøfte aktuelle politiske spørsmål og drøfte saker som skal fremmes for Landspartiet
8. Behandle hovedprinsippene og vedta videre behandling av fylkeslagets program ved fylkestingsvalg
9. Valg:
9.1. Fylkesstyrets formann
9.2. Fylkesstyrets politiske nestformann
9.3. Fylkesstyrets organisatoriske nestformann
9.4. Fylkesstyrets kasserer
9.5. Fylkesstyrets sekretær
9.6. Fylkesstyrets studieleder
9.7. Fylkesstyrets ett, tre eller fem øvrige medlemmer
9.8. Inntil fire varamedlemmer i rekkefølge
9.9. Registrert eller statsautorisert revisor
9.10. Delegater, varadelegater og eventuelt observatører, alle i nummerrekkefølge til partiets Landsmøte
9.11. Valgkomité med tre til fem medlemmer og ett til tre varamedlemmer i rekkefølge
9.12. Programkomité (velges i mellomvalgår) med fire til åtte medlemmer og to til fire varamedlemmer, med tillegg av ett medlem valgt av og blant fylkestings­gruppen
9.13. Nominasjonskomité (velges i mellom­valgår) med fem til ni medlemmer og tre til fem varamedlemmer
10. Avslutte årsmøtet.
Valgene gjøres for ett år av gangen.
Til vervene som kasserer, sekretær og studieleder kan hvis ønskelig velges andre personer blant styrets faste medlemmer. Summen av fylkes­styrets faste medlemmer, inkludert gruppeleder i fylkestinget og FpUs representant, bør utgjøre et oddetall.
Valgene under pkt. 9.1 - 9.7 kan foretas for to år av gangen. I så fall skal formann og styremed­lemmer velges i mellomvalgår, og nest­formenn, sekretær, kasserer og studieleder i valgår.
F.
Fylkesstyret skal ha følgende sammensetning:
- De årsmøtevalgte medlemmer av styret
- FpUs formann eller dennes stedfortreder (rangordning deretter representant valgt av og blant FpUs styremedlemmer)
- Gruppeleder i fylkestingsgruppen eller dennes stedfortreder (rangordning, deretter represen­tant valg av og blant gruppens medlemmer)
- Inntil fire varamedlemmer.
På styremøter hvor ansatt sekretær tar referat/protokoll, skal den årsmøtevalgte sekretær rangeres som 1. styremedlem.
En ansatt distriktssekretær følger den instruks som er vedtatt av partiets Landsstyre.
Partiets stortingsrepresentanter fra fylket har møte-, tale- og forslagsrett, men ikke stemmerett. Ved stemmelikhet har formannen dobbeltstemme. Fylkesstyret kan invitere observatører til sine møter.
Fylkesstyret er beslutningsdyktig når minst halvparten av styremedlemmene hvorav for­mannen eller en av nestformennene, møter. Innkalling til og dagsorden for fylkesstyremøter skal sendes alle styremedlemmer, styrets vara­medlemmer, stortingsrepresentanter fra fylket og Hovedorganisasjonens sekretariat.
G.
Fylkesstyret skal:
1. Lede det løpende arbeidet i fylkeslaget og holde lokallagene samt Sentralstyret orientert om fylkeslagets virksomhet
2. Avgjøre alle saker som ikke skal avgjøres av andre organer i partiet
3. Vedta innstilling til partiets Arbeidsutvalg om "godkjenning av bruk av partiets navn" ved stiftelse av nye lokallag i fylket
4. Beramme, forberede og sende ut skriftlig innkalling og forslag til dagsorden for årsmøter og nominasjonsmøter
5. Sørge for konstituering av fylkestings­gruppen. Inntil slik konstituering har funnet sted, har formannen i fylkeslaget (eller dennes stedfortreder) og toppkandidaten på listen, etter vedtak i styret, rett til sammen å foreta sonderinger med andre partier. Slike sonderinger er imidlertid ikke bindende da gruppen skal vedta/godkjenne alle samarbeidsavtaler
6. Holde løpende kontakt med og bistå partiets representanter i fylkestinget, samt avgjøre fortolkningsspørsmål i forhold til parti­programmet ved anke fra 1/3 mindretall i fylkestingsgruppen
7. Nedsette nødvendige utvalg og komiteer
8. Tilrettelegge og påse at valgforberedelsene blir gjennomført innen de tidsfrister vedtektene, landsstyrevedtatte forskrifter og de offentlige myndigheter setter
9. Nedsette arbeidsutvalg av og blant fylkesstyrets medlemmer, bestående av tre til fem medlemmer med ett til tre varamedlemmer. Protokoller fra arbeids­utvalgets møter sendes samtlige fylkes­styremedlemmer
10. Velge fullmaktskomité bestående av tre medlemmer og ett varamedlem, i god tid før årsmøtet
11. Utføre sin virksomhet innenfor de budsjett­rammer som er vedtatt av fylkesårsmøtet
12. Godkjenne reglement for fylkestings­gruppen
13. Minst en gang pr. år innkalle alle lokallagsformenn og gruppeledere eller deres stedfortredere (rangordning) til fylkesrådsmøte. Fylkesstyret, fylkestings­gruppen og fylkets stortingsrepresentanter innkalles som observatører med tale- og forslagsrett. Fylkesstyret kan også invitere andre med tale- og forslagsrett til rådsmøter. Fylkesstyret forbereder saker til rådsmøtet. Medlemmer av fylkesstyret, fylkestings­gruppen og partiets stortingsrepresentanter kan ikke velges som delegater fra sitt lokallag. Rådsmøtets beslutning er råd­givende for fylkesstyret og fylkestings­gruppen
14. Innkalle til ordinært årsmøte i alle lokallag som ikke selv har til hensikt å avholde slikt innen utgangen av november måned, jf. § 14 C.
§ 13 Nominasjon av kandidater til fylkestings- og stortingsvalg
1. Nominasjonskomiteen skal gi innstilling til nominasjonsmøtet iht. de landsstyrevedtatte bestemmelser og tidsfrister for nomina­sjonsprosessen
2. Fylkesstyret avgjør senest 1. september om nominasjonsmøtet skal avholdes som et selvstendig møte atskilt fra fylkesårsmøtet, (ekstraordinært årsmøte, jf. § 12 D), eller om nominasjonen skal inngå som egen post på saklisten under avviklingen av det ordinære årsmøtet
3. Med minst 3 ukers varsel innkaller fylkesstyret til nominasjonsmøte hvor valglisten for fylkeslaget settes opp. Møtet bør avholdes innen 15. februar i valgåret
4. Nominasjonsmøtet konstitueres i tråd med § 12 E pkt. 1 og 2
5. Kandidatene til valglisten skal velges i rekkefølge. For valgprosedyre på nomina­sjonsmøtet - se paragraf 18 punkt B
6. Ved nominasjon til fylkestingsvalg kan nominasjonsmøtet utpeke fylkesord­fører­­kandidat, fylkesrådslederkandidat, gruppe­leder m.v.
7. Valgsamarbeid (felleslister) med andre partier eller grupperinger skal normalt ikke finne sted, og må eventuelt godkjennes av Sentralstyret
8. Fylkesstyret v/formannen er ansvarlig for at den oppstilte liste innleveres i tide
9. Nominasjonsprosessen må, i tillegg til ovennevnte bestemmelser, gjennomføres iht. offentlige forskrifter og lover
10. Nytt nominasjonsmøte etter ordinært nominasjonsmøte kan sammenkalles når Sentralstyret, fylkesstyret med 2/3 flertall eller, 1/3 av lokallagsstyrene som til sammen representerer 1/3 av betalende medlemmer, krever det.
§ 14 Lokallag
A.
De medlemmer som bor i kommunen eller regionen danner lokallaget. Lokallaget kan bestå av medlemmer i flere kommuner, men ingen kan være medlem av mer enn ett lag.
Fylkesstyret og Sentralstyrets Arbeidsutvalg skal godkjenne bruken av partiets navn ved stiftelse av lokallag i Fremskrittspartiet. Denne retten kan tilsvarende i spesielt grove tilfeller, trekkes tilbake av Sentralstyrets Arbeidsutvalg.
B.
Lokallagets organer:
1. Årsmøtet
2. Nominasjonsmøtet
3. Lokallagsstyret
4. Kretsstyrer/bydelslagsstyrer
C.
Årsmøtet
Ordinært årsmøte avholdes i perioden 15. septem­ber til 30. november hvert år. Ekstraordinært årsmøte sammenkalles når lokallagsstyret, fylkesstyret, Sentralstyret eller 1/3 av betalende medlemmer krever det. Ekstraordinært årsmøte behandler kun de saker som er angitt i innkallingen. Innkallingsfrist for ordinært års­møte og ekstraordinært årsmøte er minst to uker. Når det er fremmet et vedtekts­messig korrekt krav om ekstraordinært årsmøte, skal styret innkalle til dette uten ugrunnet opphold.
På årsmøtet har det lokale FpU-lagets formann og en representant valgt av og blant FpU-styrets medlemmer, stemmerett. I de tilfeller der FpU-laget dekker flere kommuner, må vedkommende representanter være bosatt i den kommune som FrP-laget dekker.
D.
Årsmøtet skal:
1. Godkjenne innkalling, medlemmenes stemmerett og valgbarhet iht. godkjent medlemsliste
og dagsorden. Minimum 5 stemmeberettigede medlemmer må være til stede for å kunne
avholde årsmøte i etablerte lokallag
2. Velge møtedirigent, tellekorps, møte­referenter og protokollunderskrivere
3. Behandle styrets årsberetning, regnskap og revisjonsberetning
4. Behandle og vedta lokallagets budsjett. Herunder fastsette lokallagets medlems­kontingent
ut over Landsstyrets vedtatte minimumskontingent
5. Behandle kommunestyregruppens års­beretning, regnskap, revisjonsberetning og budsjett
6. Behandle og eventuelt vedta innkomne forslag, som må være styret i hende minst en uke
før årsmøtet
7. Behandle hovedprinsippene og vedta videre behandling av kommunevalg­programmet
8. Trekke opp hovedretningslinjer for lokallagets og kommunestyregruppens virksomhet, drøfte aktuelle lokalpolitiske spørsmål og drøfte saker som skal fremmes for fylkeslaget
9. Valg:
9.1. Lokallagsstyrets formann
9.2. Lokallagsstyrets nestformann
9.3. Lokallagsstyrets kasserer
9.4. Lokallagsstyrets sekretær
9.5. Lokallagsstyrets studieleder
9.6. Lokallagsstyrets null, to eller fire øvrige styremedlemmer
9.7. Inntil tre varamedlemmer i rekkefølge
9.8. Revisor
9.9. Delegater, varadelegater og eventuelle observatører, alle i nummerrekkefølge, til fylkesårsmøtet og nominasjonsmøtet
9.10 Valgkomité for innstilling til neste årsmøte med tre til fem medlemmer og ett til tre varamedlemmer
9.11 I år med Stortingsvalg velges nominasjonskomité for neste kommune­styrevalg med tre til fem medlemmer og ett til tre varamedlemmer. Nominasjons­komiteen avgir rapport om fremdriften i sitt arbeid på siste årsmøte før kommunevalg
10. Avslutte årsmøtet.
Alle valg gjelder til neste årsmøte. For valgprosedyre - se paragraf 18.
Styret bør ha et ulikt antall personer og skal bestå av minimum 5 og maksimum 11 personer, inkludert gruppeleder når slik finnes, samt FpU-representant hvis det er opprettet FpU-lag.
Styremedlemmer til vervene angitt i 9.1 - 9.5 må alltid velges.
Dersom det er praktisk ut fra lokale forhold, kan årsmøtet velge samme person til flere av vervene i punkt 9.2 til og med 9.6. Antall øvrige styremedlemmer under punkt 9.6 må da utvides tilsvarende.
Valgene under 9.1 - 9.6 kan foretas for 2 år av gangen. I så fall skal formann og styre­medlemmer velges i valgår, og nestformann, sekretær, kasserer og studieleder i mellomvalgår. Hvis lokallaget velger et minimumsstyre på 5 personer, kan imidlertid sekretær også velges i valgår.
Til årsmøtet har alle medlemmer av lokallaget adgang med tale- og forslagsrett. Årsmøtet kan imidlertid vedta at nyinnmeldte og medlemmer uten stemmerett kun kan delta på årsmøtet som observatører uten tale- og forslagsrett. Som observatører på årsmøtet med tale- og forslagsrett kan Fylkesstyret og Sentralstyret, eventuelt representert ved partisekretariatene, sende representanter. Lokallagsstyret kan vedta at også gjester/foredragsholdere kan delta på årsmøtet.
E.
Lokallagsstyret skal ha følgende sammensetning:
- De årsmøtevalgte medlemmer av styret
- FpUs formann eller dennes stedfortreder (rangordning, deretter representant valgt av og blant FpUs lokallagsstyremedlemmer)
- Partiets gruppeleder i kommunestyret eller dennes stedfortreder (rangordning, deretter representant valgt og blant gruppens medlemmer)
- Inntil tre varamedlemmer.
I de tilfeller der et FpU-lag dekker flere kommuner, oppnevner FpU-laget en representant til lokallagets styre. Vedkommende skal da være bosatt i den kommunen FrP-laget dekker. Har lokallaget lønnet sekretær skal denne ansettes av lokallagsstyret, men ikke gis stemmerett i styret. På styremøter hvor ansatt sekretær tar referat/ protokoll, skal den årsmøtevalgte sekretær rangeres som 1. styremedlem.
Styret er beslutningsdyktig når minst halvparten av medlemmene, blant dem formannen eller nestformannen, møter. Ved stemmelikhet har formannen dobbeltstemme.
F.
Lokallagsstyret skal:
1. Lede det løpende arbeid i lokallaget og holde fylkeslaget orientert om lagets virksomhet
2. Avgjøre alle saker som ikke skal avgjøres av andre organer i partiet
3. Forberede og sende ut skriftlig innkalling og forslag til dagsorden for årsmøter og nominasjonsmøter
4. Nedsette programkomité og andre nødvendige komiteer
5. Sørge for konstituering av kommunestyre­gruppen. Inntil slik konstituering har funnet sted har formannen i lokallaget (eller dennes stedfortreder) og toppkandidaten på listen, etter vedtak i styret, rett til sammen å foreta sonderinger med andre partier. Slike sonderinger er imidlertid ikke bindende da gruppen skal vedta/godkjenne alle samarbeidsavtaler
6. Holde løpende kontakt med og bistå lagets representanter i kommunestyret (bydels­utvalgene), samt ha avgjørende myndighet ved fortolkninger av partiprogrammet etter anke fra 1/3 mindretall i kommunestyre­gruppen
7. Tilrettelegge og påse at valgforberedelsene blir gjennomført innen de tidsfrister vedtektene, de landsstyrevedtatte be­stemmelsene for nominasjonsprosesser og de offentlige myndigheter angir
8. Godkjenne reglement for kommune­styregruppen.
§ 15 Nominasjon av kandidater til kommunevalg
1. Nominasjonskomiteen skal gi innstilling til nominasjonsmøtet iht. de landsstyrevedtatte
bestemmelser og tidsfrister for nomina­sjonsprosessen
2. Med minst 2 ukers varsel innkaller lokallagsstyret til nominasjonsmøte, som setter opp
valglisten. Nominasjonsmøtet bør avholdes innen 15. februar valgåret. Nominasjonen
kan også inngå som en egen post på det ordinære årsmøtet. I så fall gjelder fristene for
innkalling i § 14 bokstav C
3. Møtet stemmer over hvilket antall kandidater som skal gis 25% tillegg (kumuleres) før
valg av kandidater finner sted
4. Om lokallaget består av medlemmer fra flere kommuner (jf. § 14), er det kun de
medlemmer som er bosatt i den kommunen valglisten skal brukes i, som har stemmerett
5. Ved nominasjon til kommunevalg kan nominasjonsmøtet utpeke ordførerkandidat,
byrådslederkandidat, gruppelederkandidat m.v.
6. Valgsamarbeid med andre partier eller grupperinger skal normalt ikke finne sted, og må
eventuelt godkjennes av fylkesstyret
7. Lokallagsstyret v/formann er ansvarlig for at den oppstilte listen innleveres i tide
8. Nytt nominasjonsmøte etter ordinært nominasjons­møte kan sammenkalles når
Sentralstyret, fylkesstyret eller lokallags­styret med 2/3 flertall, eller 1/3 av betalende
medlemmer krever det.
§ 16 Kretslag
Årsmøtet i lokallaget kan med Sentralstyrets godkjennelse bestemme at det skal være flere kretslag innen en kommune. I slike tilfeller skal det velges et fellesstyre for partiarbeidet i kommunen, etter retningslinjer som er godkjent av Sentralstyret.
§ 17 Spesielle bestemmelser for Oslo fylke
Da Oslo er kommune og fylkeskommune på samme tid, er Oslo FrP både fylkes- og lokallag. Laget styres imidlertid etter vedtektenes § 12 (Fylkeslaget).
Oslo Fremskrittspartis bystyregruppe anses som fylkestingsgruppe. Ved nominasjon til kommune- og fylkestingsvalg gjelder reglene om kommunevalg i § 18, pkt. B - Valgprosedyrer på nominasjonsmøter.
Bydelslagene i Oslo Fremskrittsparti er underavdelinger av fylkes- og lokallaget Oslo FrP, og følger vedtektenes § 14 lokallag med unntak av:
- Lokallagets organer punkt 2 (Nominasjons­møtet)
- Årsmøtet, punkt 7 (Kommunevalgs­program­met)
- Nominasjon av kandidater til kommunevalg
- Innkalling til nominasjonsmøter
- Lokallagets kontingent. Oslo FrP fastsetter kontingent ut over Landsstyrets fastsatte minimumskontingent for bydelslagene
- Videre § 3, 5. ledd, om medlemskap, hvor vedkommende bydelslag og Oslo FrP begge må godkjenne slik søknad.
Bydelslagenes deltagelse i nominasjons­proses­sene avgjøres av Oslo Fremskrittsparti.
§ 18 Valgprosedyrer
A.
Generell valgprosedyre
Skriftlig/hemmelig valg skal gjennomføres:
1. Ved valg av formann og nest­formann/ nestformenn
2. Hvor det er flere kandidater enn verv
3. Hvis minst en person krever dette, med unntak av valg på årsmøte eller nominasjons­møte der minst ¼ del av de stemme­berettigede må kreve dette.
Andre valg skjer ved akklamasjon. Ved skriftlige valg gjelder ikke formanns-/ møteleders dobbelt­stemme.
I Fremskrittspartiet er det ikke adgang til å stemme som fullmektig for et ikke-møtende, men stemmeberettiget, medlem/delegat.
B.
Valgprosedyre på nominasjonsmøter
- Ved Stortingsvalg skal minst så mange som halvparten av antall stortings­representanter fra vedkommende fylke velges ved hemmelig valg
- Ved fylkestingsvalg skal de ti første på listen velges ved hemmelig valg
- Ved kommunevalg skal de forhåndskumulerte velges ved hemmelig valg. Resten av listen kan, hvis nominasjonsmøtet vedtar det, velges ved akklamasjon
- Med to eller flere kandidater, eller hvis minst ¼ del av de stemmeberettigede krever det, foretas hemmelig valg.
C.
Valgprosedyre ved hemmelig valg der flere enn en skal velges
De som har fått flest stemmer er valgt. Ved stemmelikhet mellom to eller flere kandidater foretas omvalg mellom disse. Hvis omvalg ikke er gjennomført eller årsmøtet vedtar det, kan loddtrekning benyttes i stedet for omvalg.
D.
Valgprosedyre ved hemmelig valg der kun en skal velges
1. Den er valgt som oppnår flere enn halvparten av de avgitte stemmer. Blank og forkastet stemmeseddel regnes som avgitt stemme
2. Dersom ingen kandidat i første valgomgang oppnår flere enn halvparten av de avgitte stemmer, foretas omvalg. Den kandidat som da får flest stemmer er valgt, selv om vedkommende da har fått færre enn halvparten av de avgitte stemmer
Er det flere enn to kandidater, faller kandidaten med færrest stemmer ut i hver valgomgang, inntil en kandidat oppnår flere enn halvparten av stemmene
Dersom to eller flere kandidater oppnår det samme antall færreste stemmer i samme valgomgang, foretas loddtrekning over hvilken kandidat som faller ut
3. Når to kandidater gjenstår i andre eller senere valgomganger, er den valgt som har fått flest stemmer
4. Dersom det etter omvalg iht. punkt 3, fortsatt er stemmelikhet, avgjøres rangeringen ved loddtrekning.
§ 19 Internasjonalt samarbeid
Samarbeid med internasjonale organisasjoner der organisasjonsledd er innblandet, skal godkjennes av Landsstyret med 2/3 flertall.
§ 20 Fremskrittspartiets Ungdom
Fremskrittspartiets Ungdom er Fremskrittspartiets ungdomsorganisasjon, og har som formål å rekruttere og skolere personer fra 15 til fylte 30 år til og i Fremskrittspartiets politikk og idé­grunnlag. Organisasjonen vedtar selv sine vedtekter og manifester innenfor de rammer som følger av denne paragrafen.
Medlemmer av FpU som er fylt 17 år har møte, tale og forslagsrett i Fremskrittspartiets organisasjonsmessige fora.
Når FpUs medlemmer (uten direkte medlemskap i FrP) opptrer i FrPs organisasjonsmessige fora, plikter vedkommende å medbringe kvittering for medlemskap og betalt kontingent til FpU.
Det er Fremskrittspartiets Sentralstyre som forvalter Fremskrittspartiets Ungdoms rett til å benytte det beskyttede navn "Fremskrittspartiet" eller direkte avledede former. Fremskrittspartiets Sentralstyre kan med 2/3 flertall frata Fremskrittspartiets Ungdom retten til å bruke navnet Fremskrittspartiet.
Fremskrittspartiets Ungdom kan kun oppløses eller nedlegges av Fremskrittspartiet. Ved slik oppløsning eller nedlegging tilfaller organisa­sjonens eiendeler Fremskrittspartiet, som skal forvalte disse inntil ny ungdomsorganisasjon er etablert. Denne bestemmelsen gjelder også fylkes- og lokallag i FpU.
§ 21 Suspensjon og eksklusjon
I følge alminnelig foreningsrett bestemmer en organisasjon selv hvem som kan opptas og være medlem av en frivillig organisasjon, ref. disse vedtekter § 3. I Fremskrittspartiet forvaltes dette av Sentralstyret, med Landsstyret som ankeinstans.
Forslag om eksklusjon eller suspensjon fremmes av vedkommendes lokallagsstyre eller fylkes­styre. Begge organisasjonsledd skal uttale seg, før saken fremmes for Sentralstyret til behandling. Sentralstyret kan selv ta initiativ til å ekskludere eller suspendere medlemmer som motarbeider partiet, misbruker sin stilling i partiet eller har opptrådt på en slik måte at de ikke lenger bør være medlem i partiet.
Dersom alvorlighetsgraden tilsier det, eller dersom spesielle omstendigheter foreligger, kan suspensjon fra tillitsverv og/eller medlemskap i partiet for en kortere eller lengre periode benyttes som alternativ til eksklusjon.
Vedtak om eksklusjon/suspensjon kan bare fattes av Sentralstyret med 2/3 flertall blant de møtende. Den som foreslås ekskludert/suspendert, skal med rimelig frist ha anledning til å uttale seg før vedtak fattes i Sentralstyret. Den berørte kan innenfor en tidsfrist av 14 dager anke Sentralstyrets vedtak inn for Landsstyret.
Ved anke av Sentralstyrets vedtak, betraktes vedkommende som suspendert inntil Landsstyret har vurdert saken og fattet sin beslutning. Den ekskluderte kan ikke opptas som nytt medlem før eksklusjonsvedtaket er opphevet, med 2/3 flertall blant de møtende i Sentralstyret.
Eventuell søknad om opphevelse av eksklusjons-/ suspensjonsvedtak kan av det berørte medlem rettes direkte til Sentralstyret.
§ 22 Vedtektsendringer
Vedtektsendringer besluttes av Landsmøtet etter innstilling fra Landsstyret. For gyldig beslutning kreves 2/3 flertall. Forslag om vedtektsendringer må være Sentralstyret i hende senest 31. desember. De endringer som Sentralstyret og Landsstyret slutter seg til, sendes ut sammen med innkallingen til første Landsmøte.
§ 23 Dispensasjon og fortolkningsspørsmål
Fylkeslag eller lokallag som ønsker det, kan søke dispensasjon fra vedtektene. Dispensasjon og fortolkningsspørsmål avgjøres av Sentralstyret.
§ 24 Normalvedtekter for Stortingsgruppen
1.
Fremskrittspartiets stortingsgruppe består av de innvalgte representanter på lister utgått fra Fremskrittspartiet, Sentralstyrets representant samt fem medlemmer valgt av og blant partiets Landsstyre. Antall representanter valgt av og blant Landsstyrets medlemmer skal dog være minst 2 færre enn antall stortingsrepresentanter. Sentralstyrets representant er det høyest rangerte medlem, deretter medlem valgt av og blant Sentralstyrets medlemmer, som ikke samtidig er folkevalgt. Sentralstyret velger en vara­representant for denne.
Innkalte varamedlemmer er medlemmer for innkallingens varighet.
Sentralstyrets formann har ansvaret for at gruppen innkalles til konstituerende møte etter stortingsvalget.
2.
Gruppemøtet hvor alle medlemmer har stemmerett er gruppens høyeste organ. Faste medlemmer av Fremskrittspartiets Sentralstyre, formann og nestformenn i FpU og redaktøren i partiavisen "Fremskritt", har møte- og talerett i gruppen. Når ikke annet er besluttet, har partiets Generalsekretær og gruppesekretærene adgang til gruppemøtene med tale- og forslagsrett.
Stortingsgruppen kan med simpelt flertall tillate andre å møte med tale- og/eller forslagsrett.
Gruppemøte avholdes hver uke på fastsatt dag når Stortinget er samlet, for behandling av de saker som er oppført på dagsorden, som skal foreligge to dager før møtet. Gruppemøter avholdes forøvrig når gruppestyret, halvparten av gruppens medlemmer eller Sentralstyret forlanger det.
Alle som har adgang til gruppemøtet tilskrives om faste møtetider osv. Saksliste sendes medlemmene på forhånd. Ønskes andre saker behandlet enn dem som er oppført på dagsorden, må gruppestyrets formann varsles på forhånd. Protokoll fra møtene sendes dem som har adgang til møtet. Partiets stortingsrepresentanter skal i god tid gi beskjed til innpiskeren om nødvendig fravær. Ingen representanter kan være fraværende fra møter i Stortinget, Odelstinget eller Lagtinget uten etter uttrykkelig godkjennelse fra innpiskeren.
3.
Stortingsgruppen er bundet av det program den er valgt på. Gruppen fatter suverene avgjørelser innenfor de rammer og retningslinjer som er trukket opp i partiprogram og av partiets Landsstyre og Sentralstyre. Ved tvil om fortolkning av partiprogrammet kan 1/3 av medlemmene anke flertallsvedtaket inn for partiets Sentralstyre til avgjørelse.
Gruppemøtet fastsetter gruppens standpunkt i politiske saker som foreligger til avgjørelse i Stortinget eller som foreslås reist av gruppen selv. Før gruppemøtet behandler en sak, fremmes en innstilling fra gruppestyret, komitéfraksjonen (gruppens medlemmer i komiteene) eller gruppeformann, som har forberedt saken. Gruppemøtets behandling av enhver sak er retningsgivende for partifraksjonen i den komité som har saken til behandling.
I viktige prinsippsaker og i saker av stor politiske betydning skal gruppemøtet, om tiden tillater, innhente og i hovedsak følge vedtak i partiets organer.
Gruppemøtet kan med 2/3 flertall binde samtlige medlemmer til å stemme slik gruppemøtet bestemmer.
Forslag/initiativ fra partiorganisasjonen må følges opp av gruppen i Stortinget forutsatt at de ikke bryter med plikter/oppgaver stortingsrepresen­tantene er pålagt iht. lov og reglement.
Gruppemøtet utpeker FrPs representasjon i Presidentskapet, ledelsen for lagtingsgruppen og medlemmer i fagkomiteene. Gruppen skal godkjenne forslag om partiets regjerings­medlemmer og departementsforslag.
4.
Hvert år i forbindelse med Stortingets konstituering, velger gruppen gruppestyre etter samme regler som gjelder for valg av Sentralstyre i partiets vedtekter. Gruppestyret består av formann (parlamentarisk leder), nestformann, sekretær og to medlemmer. FrPs medlem(mer) i Presidentskapet er medlem(mer) av gruppestyret med fulle rettigheter. I tillegg skal Sentralstyrets representant i gruppen (se nærmere definisjon under punkt 1) tiltre gruppens styre.
Stortingsgruppens innpisker er automatisk fast medlem av gruppestyret. I tillegg velges andre og tredje varamedlem til gruppestyret. Partiets Arbeidsutvalg kan innkalles til gruppestyre­møtene.
Gruppestyret i siste år av valgperioden fungerer som valgkomité for innstilling til konstituering og alle valg som skal foretas av nyvalgt stortingsgruppe.
5.
Gruppestyret behandler politiske saker av mer enkel karakter som gruppestyret ikke anser for nødvendig å forelegge gruppemøtet, samt organiserer og administrerer gruppens arbeid og organisasjon i likhet med et normalt styreansvar. Alle avgjørelser kan av et mindretall ankes inn for gruppemøtet.
Gruppestyret fatter avgjørelser som av tidsmessige og praktiske årsaker ikke muliggjør behandling i gruppemøtet. Gruppestyret avgjør fordeling av taletid i debatter i samråd med fraksjonen i den komité hvis sak er gjenstand for taletidsfordeling, samt fordeler replikker i større debatter.
Gruppestyret utarbeider dagsorden for gruppemøter. Gruppestyret bør innkalle komité­fraksjonens medlemmer når styret behandler saker som hører inn under vedkommendes komité.
Gruppestyret lager innstilling til gruppens budsjett, som sendes Sentralstyret til uttalelse og vedtas av gruppemøtet. Gruppestyrets sekretær har hovedansvaret for gruppens økonomi­disposisjoner, og denne tegner på vegne av gruppen sammen med formann eller nestformann.
Gruppestyret innkalles av gruppeformann som også foreslår dagsorden.
6.
Valgkomité velges ved den årlige konstituering av stortingsgruppen og fungerer inntil ny konstituering er foretatt. Valgkomiteen består av fem medlemmer. Minst ett av medlemmene må også være medlem av Stortingets valgkomité. Gruppestyret skal ha ett medlem i valgkomiteen. Valgkomiteen fremmer hvert år forslag på medlemmer til gruppestyret med varamedlemmer. Valgkomiteen fremsetter innstilling til styret og stortingsgruppen i alle personvalg som Stortinget behandler, så langt det er mulig, innen de gitte tidsfrister. Valgkomiteen fremmer innstilling til gruppestyret i alle personvalg der regjeringen har anmodet om representanter, i den grad de gitte tidsfrister tillater det.
Etter stortingsvalg fastsetter den nye stortingsgruppen fremgangsmåten for alle valg.
7.
FrPs stortingsgruppe må følge det økonomi­reglement som er vedtatt av partiets Landsmøte.
8.
Stortingskandidater og representanter plikter å rette seg etter disse vedtektene.
9.
Eget reglement som utfyller disse vedtektene, kan om ønskelig vedtas av gruppen. Endringer av dette i løpet av perioden, kan bare skje med 2/3 flertall av gruppens stemmeberettigede medlemmer.
10.
Uenighet om forståelsen eller gjennomføringen av vedtektene kan bringes inn for Sentralstyret til endelig avgjørelse.
11.
Gruppens reglement skal godkjennes av partiets Sentralstyre.
§ 25 Normalvedtekter for fylkestingsgrupper
1.
Fremskrittspartiets fylkestingsgruppe består av de valgte representanter og fylkeslagets representant. Fylkeslagets representant er formann eller nestformann etter rang, deretter medlem valgt av og blant fylkesstyrets medlemmer, som ikke samtidig er medlem av fylkestingsgruppen som folkevalgt.
Varamedlemmer, inkludert varamedlem for fylkeslagets representant, er medlemmer ved eventuelle forfall fra faste medlemmer.
Formannen i fylkeslaget har ansvaret for at gruppen innkalles til konstituerende møte. Fylkesstyret skal fungere som valgkomité foran konstituerende møte, og der fremme sin inn­stilling på gruppestyre og forhandlingsutvalg.
2.
Partiets representanter i fylkeskommunale utvalg, styrer, råd m.v. har rett til å møte i fylkes­tingsgruppen. Gruppestyret kan i enkelte tilfeller pålegge disse å møte.
Folkevalgte varamedlemmer, stortings­represen­tanter fra fylket, fylkesstyrets øvrige representanter, formann og nestformenn i FpUs fylkesstyre, samt Fremskrittspartiets gruppeledere i kommuner som ikke er representert i fylkestinget, har møte-, tale- og forslagsrett til fylkestingsgruppens møter. Fylkestingsgruppen kan med simpelt flertall tillate andre å møte med tale- og/eller forslagsrett.
3.
På første gruppemøte i perioden, velger gruppen sin formann, nestformann, sekretær og to medlemmer som også fungerer som fylkestings­gruppens styre. Sekretæren fungerer i tillegg som innpisker. I tillegg skal fylkeslagets representant i gruppen (se nærmere definisjon under punkt 1), tiltre gruppens styre. I dette ligger at grupper med fem eller færre medlemmer ikke velger eget styre, men kun verv.
Det kan kreves nyvalg av gruppestyret i perioden dersom 2/3 av de stemmeberettigede i gruppen krever dette. Slikt krav om nyvalg må meldes til fylkesstyret, og settes på dagsorden for avgjørelse i neste gruppemøte. Tilhører fylkesordføreren gruppen, bør denne ikke være gruppeformann.
4.
Gruppestyret fastsetter møtetid for fylkestings­gruppen og tilrettelegger de saker som skal behandles. Gruppestyret forvalter og fører budsjett og regnskap med gruppens midler, herunder fatter vedtak om avsetting av midler til kommende valgkamp. (Se også § 25-7 og § 27-1 siste avsnitt). Det yter også den nødvendige assistanse for FrPs medlemmer i fylkes­kommunale utvalg og komiteer og sørger for å holde seg orientert om deres arbeid. Disse medlemmene har plikt til å underrette gruppe­styret når viktige saker fremmes og om behandlingen av slike.
Gruppestyret lager innstilling i saker hvor gruppen har den endelige avgjørelse, så som utpeking av kandidater til verv som fylkesordfører, varaordfører, medlemmer/vara­medlemmer av fylkeskommunale utvalg og komiteer og eventuelle formenn/nestformenn i disse, samt eventuelle ansettelser.
5.
Fylkestingsgruppens formann sammenkaller gruppen til møte minst en gang foran hver fylkestingssamling, fortrinnsvis før fylkesutvalget innstiller overfor fylkestinget. I tillegg sammen­kalles gruppen når formannen, halvparten av fylkestingsgruppen eller fylkesstyret ber om det.
Innkalling, saksliste, eventuelt grunnlagsmateriale og protokoll sendes dem som skal innkalles til møtet. Ønskes andre saker behandlet enn dem som er oppført på dagsorden, må gruppens formann varsles på forhånd.
Gruppens medlemmer plikter å melde forfall i god tid til sekretæren. Dette gjelder også ved forfall til gruppemøter.
6.
Fylkestingsgruppen er bundet av det program den er valgt på. Gruppen fatter suverene avgjørelser innenfor de rammer og retningslinjer som er trukket opp i partiprogram og av fylkesårsmøtet.
Ved tvil om fortolkning av partiprogrammet kan 1/3 av medlemmene anke flertallsvedtaket inn for partiets fylkesstyre til avgjørelse. I viktige prinsippsaker og i saker av stor politisk betydning skal gruppemøtet, om tiden tillater, innhente og i hovedsak følge vedtak i partiets organer.
Gruppemøtet kan med 2/3 flertall binde samtlige medlemmer til å stemme slik gruppemøtet bestemmer.
Forslag/initiativ fra fylkesorganisasjonen må følges opp av gruppen i fylkestinget forutsatt at de ikke bryter med plikter/oppgaver fylkes­tingsrepresentantene er pålagt iht. lov og reglement. Etter innstilling fra gruppestyret, utpeker gruppen FrPs kandidater til verv som fylkesordfører, varaordfører, medlemmer av fylkes­kommunale utvalg og komiteer og even­tuelle formenn/nestformenn i disse, samt foretar eventuelle ansettelser.
7.
FrPs fylkestingsgrupper må følge det økonomi­reglement som er vedtatt for folkevalgte grupper og partiets organer.
8.
Fylkestingskandidater og representanter plikter å rette seg etter disse vedtektene.
9.
Selv om man samarbeider med andre partier og har felles gruppemøter med disse, skal FrP på forhånd ha avholdt egne gruppemøter etter disse vedtektene.
10.
Eget reglement som utfyller disse vedtektene, kan om ønskelig vedtas av gruppen. Endringer av dette i løpet av perioden kan bare skje med 2/3 flertall av gruppens stemmeberettigede med­lemmer.
11.
Uenighet om forståelsen eller gjennomføringen av vedtektene, kan bringes inn for Sentralstyret til endelig avgjørelse.
12.
Gruppens reglement skal godkjennes av fylkesstyret.
§ 26 Normalvedtekter for kommunestyregrupper
1.
Fremskrittspartiets kommunestyregruppe i består av de valgte representanter og lokallagets representant. Lokallagets representant er formann eller nestformann etter rang, deretter medlem valgt av og blant lokallagsstyrets medlemmer, som ikke samtidig er medlem av kommune­styregruppen som folkevalgt. Varamedlemmer, inkludert varamedlem for lokallagets represen­tant, er medlemmer ved eventuelle forfall fra faste medlemmer.
Ovennevnte representanter med stemmerett kan avgjøre om folkevalgte varamedlemmer skal ha generell stemmerett.
Formannen i lokallaget har ansvaret for at gruppen innkalles til konstituerende møte. Lokallagsstyret skal fungere som valgkomité foran konstituerende møte, og der fremme sin innstilling på gruppestyre og forhandlingsutvalg.
2.
Partiets representanter i kommunale utvalg, styrer, råd m.v. har rett til å møte i kommune­styregruppen. Gruppestyret kan i enkelte tilfeller pålegge disse å møte.
Folkevalgte varamedlemmer, lokallagets styre­medlemmer, FpUs formann og nestformann, stortingsrepresentanter fra fylket og fylkestings­gruppens medlemmer, har møte-, tale- og forslagsrett til kommunestyregruppens møter.
3.
På første gruppemøte i perioden, velger gruppen sin formann, nestformann, sekretær og ett til tre medlemmer som også fungerer som kommune­styregruppens styre. Sekretæren fungerer i tillegg som innpisker. I tillegg skal lokallagets representant i gruppen (se nærmere definisjon under punkt 1) tiltre gruppens styre. I dette ligger at grupper med seks eller færre medlemmer ikke velger eget styre, men kun verv.
Det kan kreves nyvalg av gruppestyret i perioden dersom 2/3 av de stemmeberettigede i gruppen krever dette. Slikt krav om nyvalg må meldes til lokallagsstyret, og settes på dagsorden for avgjørelse i neste gruppemøte.
Tilhører ordføreren gruppen, bør denne ikke være gruppeformann.
4.
Gruppestyret fastsetter møtetid for kommunestyregruppen og tilrettelegger de saker som skal behandles. Møtene bør så langt mulig holdes på bestemte dager og klokkeslett og i faste lokaler. Gruppestyret forvalter og fører budsjett og regnskap med gruppens midler, herunder fatter vedtak om avsetting av midler til kommende valgkamp (se også § 26-7 og § 27-1 siste avsnitt).
Gruppestyret yter også den nødvendige assistanse for FrPs medlemmer i kommunale utvalg og komiteer og sørger for å holde seg orientert om deres arbeid. Disse medlemmene har plikt til å underrette gruppestyret når viktige saker fremmes og om behandlingen av slike.
Gruppestyret lager innstilling i saker hvor gruppen har den endelige avgjørelse, så som utpeking av kandidater til verv som ordfører, varaordfører, medlemmer/varamedlemmer av kommunale utvalg og komiteer og eventuelle formenn/nestformenn i disse, samt eventuelle ansettelser.
5.
Kommunestyregruppens formann sammenkaller til gruppemøte foran hvert kommunestyremøte, fortrinnsvis før formannskapet innstiller overfor kommunestyret. Gruppemøter avholdes forøvrig når formannen, halvparten av kommunestyre­gruppens eller lokallagsstyrets medlemmer forlanger det. Alle som har adgang til gruppen tilskrives om faste møtetider osv. Innkalling til/melding om avlysning av det enkelte møte skal sendes til alle som skal innkalles til møtet. Saksliste, og eventuelt underlagsmateriale, bør så langt mulig sendes medlemmene på forhånd. Ønskes andre saker behandlet enn det som er oppført på dagsorden, må gruppens formann varsles på forhånd. Protokoll fra møtene sendes de som har adgang til møtet.
Gruppens medlemmer plikter å melde forfall i god tid til sekretæren, også ved forfall til gruppemøter.
6.
Kommunestyregruppen er bundet av det program den er valgt på. Gruppen fatter suverene avgjørelser innenfor de rammer og retningslinjer som er trukket opp i partiprogram og av lokallagsårsmøtet. Ved tvil om fortolkning av partiprogrammet kan 1/3 av medlemmene anke flertallsvedtaket inn for partiets lokallagsstyre til avgjørelse.
I viktige prinsippsaker og i saker av stor politisk betydning skal gruppemøtet, om tiden tillater, innhente og i hovedsak følge vedtak i partiets organer.
Gruppemøtet kan med 2/3 flertall binde samtlige medlemmer til å stemme slik gruppemøtet bestemmer. Forslag/initiativ fra lokallaget må følges opp av gruppen i kommunestyret forutsatt at de ikke bryter med plikter/oppgaver kommunestyre­representantene er pålagt iht. lov og reglement.
Etter innstilling fra gruppestyret, utpeker gruppen FrPs kandidater til verv som ordfører, vara­ordfører, medlemmer av formannskapet, utvalg og komiteer og eventuelle formenn/ nestformenn i disse, samt foretar eventuelle ansettelser.
7.
FrPs kommunestyregrupper må følge det økonomireglement som er vedtatt for folkevalgte grupper og partiets organer.
8.
Kommunestyrekandidater og -representanter plikter å rette seg etter disse vedtektene.
9.
Selv om man samarbeider med andre partier og har felles gruppemøter med disse, skal FrP på forhånd ha avholdt egne gruppemøter etter disse vedtektene.
10.
Eget reglement som utfyller disse vedtektene, kan om ønskelig vedtas av gruppen. Endringer av dette i løpet av perioden kan bare skje med 2/3 flertall av gruppens stemmeberettigede med­lemmer.
11.
Uenighet om forståelsen eller gjennomføringen av vedtektene kan bringes inn for Sentralstyret til endelig avgjørelse.
12.
Gruppens reglement skal godkjennes av lokal­lagets styre.
§ 27 Økonomireglement for lag og folkevalgte grupper
1. Økonomistyring
Lag og folkevalgte grupper skal utarbeide driftsbudsjetter og eventuelt langtidsbudsjett for hele fireårsperioden (budsjettrammer), slik at man har disse å forholde seg til når man skal i gang­sette kostnadskrevende tiltak, valgkamp, innkjøp, utsendelser o.l. Budsjettet gir en økonomisk plan som man skal forholde seg til i perioden. Det budsjettet som vedtas er bindende og regnskapet rapporteres etter samme inndeling som budsjettet, slik at eventuelle avvik må forklares i regnskaps­rapporten.
Det velges en kasserer, som skal fremlegge fortløpende oversikter for økonomisk status, samt føre alle bilagene i en kassadagbok/dataregnskap. En slik kassadagbok skal bl.a. inneholde følgende:
- Alle inntekter og kostnader dokumentert med bilag
- Alle bilag skal føres i et regnskapssystem, manuelt eller elektronisk
- Regnskapssystemet må være innrettet med de regnskapskonti som er nødvendig for å
rapportere iht. spesifikasjonen i budsjettet, jf. denne bestemmelses første setning
- Alle bilag, regnskapsbøker, kontoutdrag fra bank og annen eventuell dokumentasjon skal
oppbevares av styret i 3 år.
Landsstyret vedtar budsjett for partiets Hovedorganisasjon, årsmøtene vedtar fylkes- og lokallagenes budsjetter. Stortingsgruppens budsjett sendes Sentralstyret til uttalelse, fylkes­tingsgruppens budsjett sendes fylkesårsmøtet til uttalelse og kommunestyregruppens budsjett sendes lokallagsårsmøtet til uttalelse.
Fylkestingsgruppens - og kommunestyregruppens økonomi kan, etter vedtak i gruppen, inngå i henholdsvis fylkeslagets eller lokallagets regnskaper og behandles som en integrert del av disse.
2. Opprettelse av konti
Lag og grupper skal opprette bankkonto, slik at offentlige midler og eventuelt andre overføringer går direkte inn på en konto. Ved oppsett av budsjett vil man se om man i enkelte perioder får overskuddslikviditet og kan sette av midler på høyrentekonto for å sikre maksimal avkastning. For å opprette konti må man sende søknad til bank, vedlagt utskrift av protokoll fra styre-/ gruppemøte der opprettelse av konti er vedtatt, samt hvilke ansvarlige personer som skal disponere kontiene. Partiets økonomi­reglement skal vedlegges søknader om opprettelse av konti.
3. Disponering av konti
Det velges to personer som disponerer konti i fellesskap (kollektive underskrifter). Disse bør være formann/gruppeleder og valgt kasserer.
Ingen utbetalinger må foretas uten at det foreligger konkrete vedtak i styret/gruppen eller at det gjelder løpende utgifter, som f.eks. husleie, telefon, porto ved innkallinger til møter o.l. - dvs. utgifter som er innkalkulert i det vedtatte driftsbudsjett. Avtaler med bank og post om kontobetingelser, som varighet, signaturrett og renter, må arkiveres i lagets/gruppens arkiv under "økonomisaker/avtaler".
Dersom internettbank benyttes, gjelder følgende regler:
a. Fylkeslag
Fylkeslaget bør anskaffe og etablere systemer med to signaturer. Forskjellige personer skal ha bankfullmakt og ansvar for regnskapet.
b. Lokallag
Alle kostnader skal anvises av styrets formann før slik utbetaling finner sted. Dersom styrets formann har bank­fullmakten, må kostnaden også anvises av en annen person valgt av og blant styrets medlemmer.
c. Minimumskrav
Dersom en person må foreta alle utbetalinger på grunn av bruk av internettbank eller
tilsvarende, skal bankutskrift av alle inn- og utbetalinger fremlegges fortløpende i hvert
styremøte.
4. Gjeld og kreditt
Som en hovedregel bør ikke et partilag ta opp lån, inngå leasingavtaler eller oppta annen gjeld. Dog kan leasingavtaler inngås for kontorutstyr til bruk på fylkeskontor. Hvis det oppstår en situasjon som nødvendiggjør låneopptak eller leasing­avtaler, skal dette årsmøtebehandles som eget punkt i forbindelse med vedtak om budsjett. Eventuell lånesøknad fra lokallag skal forelegges fylkesstyret til behandling, og eventuell låne­søknad fra fylkeslag skal forelegges Sentralstyret ved Arbeidsutvalget til behandling.
Folkevalgte grupper bestående av representanter fra FrP har ikke, under noen omstendigheter, anledning til låneopptak.
Ved behov for midlertidige likviditetskreditter (kassekreditt), må følgende kriterier dekkes inn:
1) Disse må være klart tidsbegrenset og dette må fremgå av avtalen
2) En eller to personer i partistyret/gruppen/ gruppestyret skal garantere for kortvarige kreditter som selvskyldnerkausjonister. Dette betyr at disse står personlig ansvarlig dersom kreditten ikke innfris som avtalt
3) Det må foreligge et klart vedtak i partistyret/ gruppen/gruppestyret om søknad om midlertidig kreditt med et dokumentert behov for denne samt nedbetalingsplan
4) En likviditetskreditt skal inndekkes innen periodens utgang dvs. innenfor budsjett­perioden.
5. Midlertidig oppløsning/nedleggelse av lag
Blir et lokallag midlertidig oppløst/nedlagt som følge av manglende aktivitet, eller at AU vedtar å frata laget retten til å benytte det beskyttede navn "Fremskrittspartiet", skal lagets eiendeler forvaltes av fylkesstyret frem til nytt lokallag blir etablert.
Blir et fylkeslag midlertidig oppløst/nedlagt av samme årsak skal fylkesslagets eiendeler forvaltes av Sentralstyret frem til nytt fylkeslag blir etablert.
6. Revisor og revisjon
For lagene er dette bestemt i vedtektenes paragrafer om valg av revisor og fremleggelse av regnskap og revisjonsberetning til årsmøtets behandling og godkjenning. Gruppene oppnevner en revisor utenom gruppens medlemmer til å forestå halvårlige regnskapsgjennomganger samt fremlegge revisjonsberetning ved årets slutt. Revisors bemerkninger til regnskapet må fore­legges hele gruppen til gjennomgang og eventuelle merknader.
Gruppens regnskaper og status med revisjons­beretning fremlegges til behandling på hvert årsmøte i partiet.
Regnskapet skal avsluttes og revideres senest fire uker før årsmøtedato, slik at disse kan vedlegges innkallingen til årsmøtet.
7. Brudd på økonomireglement eller mislighold
Brudd på partiets økonomireglement kan gi fylkesstyret vis-à-vis lokallag eller Sentralstyret vis-à-vis fylkeslag, grunnlag for å sette laget under "administrasjon" for å bidra til at laget kan innfri sine økonomiske forpliktelser. Egen sak om dette behandles og må vedtas med 2/3 flertall i fylkesstyret eller Sentralstyret.
Når et lokallag eller fylkeslag er vedtatt satt under administrasjon opphører all annen aktivitet i styret, inntil saken som lå til grunn for vedtaket er avklart. Styret i laget har i slike situasjoner kun til oppgave å fremskaffe alle relevante opplysninger for å avklare de forhold som ligger til grunn for vedtaket om å sette laget under administrasjon. Mislighold og brudd på økonomireglementet kan medføre at de ansvarlige personer gjøres direkte økonomisk ansvarlig.
§ 28 Inhabilitetsregler for Fremskrittspartiet
Følgende inhabilitetsregler gjelder for alt arbeid internt i Fremskrittspartiet:
Tillitsvalgte i Fremskrittspartiet er inhabile og kan ikke delta i behandlingen og ved avgjørelser av saker:
a) når han selv er part i saken
b) når han er i slekt eller svogerskap med en part i opp- eller nedstigende linje eller i sidelinje så nær som søsken
c) når han er eller har vært gift eller samboer med eller er forlovet med eller er fosterfar, fostermor eller fosterbarn til en part
d) når han er verge eller fullmektig for en part i saken eller har vært verge eller fullmektig for en part etter at saken begynte
e) når han er formann eller har ledende verv i, eller er medlem av styret i et lag som er part i saken.
Videre er en tillitsvalgt inhabil når andre særegne forhold foreligger som er egnet til å svekke tilliten til hans upartiskhet; bl.a. skal det legges vekt på om avgjørelsen i saken kan innebære særlig fordel, tap eller ulempe for ham selv eller noen som han har nær personlig tilknytning til.
Den tillitsvalgte er selv ansvarlig for å gi beskjed om sin inhabilitet, og dette skal gjøres i god tid før møtet slik at varamedlem(mer) eventuelt kan innkalles.
Fremskrittspartiets inhabilitetsregler er basert på Forvaltningslovens 2. kapittel, paragraf 6 - Om ugildhet.
For øvrig følges forvaltningslovens bestemmelser vedrørende avgjørelse av habilitetsspørsmål.
