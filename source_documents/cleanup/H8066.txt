
10.12.2003
Eli Sollied Øveraas (Sp)
Arbeiderpartiet i skvis i Statskonsult-saken?
Etter å ha gått høyt ut og kritisert Regjeringens planer om å omgjøre Statskonsult til et aksjeselskap fra 1. januar 2004, ender Arbeiderpartiet likevel opp med gi regjeringspartiene subsidiær støtte.
I familie-, kultur- og administrasjonskomiteens budsjettinnstilling er det dermed i realiteten bare Senterpartiet og SV som klart gir uttrykk for at de vil stemme mot Victor Normans planer om omorganisering av Statskonsult. Også Arbeiderpartiet er imot planene, men på grunn av budsjettforliket med regjeringspartiene har de varslet at de likevel subsidiært vil stemme for Regjeringens forslag.
Avklaringen i familie-, kultur- og administrasjonskomiteen skjedde nesten en uke etter at komiteen skulle ha avgitt sin budsjettinnstilling og dagen etter at arbeids- og administrasjonsminister Victor Norman redegjorde for sitt syn i en høring i kommunalkomiteen.
-Flertallets støtte til planene skjer til tross for sterk motstand fra de ansatte, og til tross for at både Justisdepartementet og andre har uttrykt betenkeligheter knyttet til denne prosessen. En rekke forhold, som kostnadsvurderinger og forholdet til de ansattes rettigheter, er ikke godt nok avklart, sier Senterpartiets Eli Sollied Øveraas. Hun mener dessuten at det er helt urealistisk at omdanningen til aksjeselskap kan skje fra 1. januar 2004.
