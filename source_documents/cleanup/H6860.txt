
07.03.03
Arbeiderpartiet
Arbeid til alle jobb nr. 1
- For Arbeiderpartiet er arbeid til alle alltid jobb nummer èn. Vi har tidligere stilt oss i spissen for kamp mot økende arbeidsledighet, og vi vil gjøre det igjen. Arbeiderpartiet og LO har presentert et nytt solidaritetsalternativ, og på dette grunnlaget vil Arbeiderpartiet i Stortinget fremme tiltak for bekjempelse av økende ledighet og ny giv i industri og næringsliv, uttaler landsstyret.
Uttalelse fra landsstyret 7. mars 2003:
Arbeid til alle er jobb nr. 1
Den registrerte arbeidsledigheten i Norge nærmer seg nå 100.000 personer. I tillegg er det om lag 13.000 personer på arbeidsmarkedstiltak. Arbeidsledigheten har økt dramatisk siden Bondevik-regjeringen tok over høsten 2001. Gjennom hele fjoråret advarte Arbeiderpartiet mot faren for økende arbeidsledighet. Regjeringspartiene sa at vi svartmalte.
Bekymringsfull utvikling
Utviklingen i arbeidsmarkedet den siste tiden har vist at Arbeiderpartiet var bekymret med god grunn. De ferskeste arbeidsledighetstallene er dyster lesning: Den registerte ledigheten har økt med 29 prosent fra februar 2002 til februar i år. Antall langtidsledige har økt med 41 prosent på et år, og antall permitterte har vokst med 52 prosent. Det har blitt om lag 70 flere arbeidsledige hver dag siden den høyredominerte regjeringen overtok.
Regjeringen er passiv
Arbeiderpartiet mener at regjeringen ikke tar situasjonen på arbeidsmarkedet og for næringslivet på alvor. Regjeringen har svekket Aetat og bevilget for lite til kvalifisering og omskolering av arbeidsledige. Regjeringen har ingen offensiv næringspolitikk. Tvert i mot er statlige ordninger som kunne bidratt til nyskaping og utvikling redusert. Arbeiderpartiet mener det er helt uakseptabelt å bruke økende ledighet for å få renten ned.
Verre for de arbeidsledige
Regjeringen mangler vilje til å ta inn over seg situasjonen til den enkelte arbeidsledige. Det mest konkrete regjeringen og budsjettpartner Fremskrittspartiet har gjort for de arbeidsledige, er å stramme inn på arbeidsledighetstrygden. Dette er svært alvorlig for de arbeidsledige og deres familier. Økonomiske problemer kommer på toppen av alle problemene med å miste kontakten med arbeidslivet og dermed mye av det sosiale nettverket. Samtidig er vår alles arbeidsinnsats grunnlaget for vår felles velferd. Økt arbeidsledighet betyr derfor redusert verdiskaping og velferd.
Ny giv i næringspolitikken
Norge har store ressurser i form av bla. fisk, olje, gass, landbruk og vannkraft. Videreutvikling av vårt næringsgrunnlag vil være viktig for norsk økonomi i lang tid framover. Industrien betyr mye for verdiskaping og bosetting, særlig i distriktene. Det er Arbeiderpartiets mål at vi også i framtida skal ha betydelig industrivirksomhet i Norge. Samtidig er det viktig å stimulere til innovativ virksomhet og utvikling av nye næringsgrener.
Et nytt Solidaritetsalternativ
For Arbeiderpartiet er arbeid til alle alltid jobb nummer èn. Vi har tidligere stilt oss i spissen for kamp mot økende arbeidsledighet, og vi vil gjøre det igjen. Arbeiderpartiet og LO har presentert et nytt solidaritetsalternativ som inneholder:
Lavere rente og lavere og mer stabil kronekurs. Dette må sikres gjennom å bruke statsbudsjettet og inntektspolitikken til å styre økonomien. Pengepolitikken må understøtte budsjettpolitikken og inntektspolitikken.
Lønnsvekst på linje med våre handelspartnere og kontroll med lederlønningene. Lederlønningene må fryses i 2003. Gjennom et inntektspolitisk samarbeid må alle parter vise vilje til moderasjon. Topplederne i næringslivet må gå foran og avstå fra lønnstillegg, økte bonuser og opsjonsutbetalinger i 2003.
Mer nyskaping og flere nyetableringer. Gjennom bedre utdanning, mer forskning og aktiv bruk av statlige virkemidler som SND kan myndighetene bidra til at det etableres flere nye arbeidsplasser i Norge.
Opplæring til de arbeidsledige. Arbeidsmarkedstiltakene må trappes betydelig opp. Spesielt må det settes inn tiltak overfor langtidsledige, minoriteter og unge ledige. Innføre ungdomsgaranti slik at alle unge mellom 20 og 24 år sikres tilbud om arbeid, utdanning eller arbeidsmarkedstiltak.
En offensiv nærings- og industripolitikk. Vi må ta i bruk våre naturressurser gjennom økt foredling av fisken, utvikling av reiselivet og ved at norsk naturgass tas i bruk i Norge.
På dette grunnlag vil Arbeiderpartiet i Stortinget fremme tiltak for bekjempelse av økende ledighet og ny giv i industri og næringsliv.
