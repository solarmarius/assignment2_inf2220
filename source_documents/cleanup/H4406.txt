
søndag 17. september 2000 13:18:13
Forny sidemålsundervisningen
Venstres landsstyre oppfordrer Oslo kommune til ikke å svekke sidemålsundervisningen i osloskolen. Elevers manglende interesse for nynorsk må møtes med offensiv kreativitet i stedet for passiv populisme.
Venstres landsstyre støtter Oslo Venstres forslag om å sette i gang et større forskningsprosjekt for å se på tiltak som kan styrke sidemålsundervisning i nynorsk. Målet er økt interesse gjennom nye undervisningsformer og en videreutvikling av norskfaget.
To sterke og selvstendige skriftspråk er en del av landets historiske egenart, og kunnskap om begge skriftspråk en naturlig del av alle elevers allmennutdanning. Det er derfor bekymringsfullt at Oslo som landets hovedstad nå ønsker å stille seg på siden av denne felles kulturarven.
