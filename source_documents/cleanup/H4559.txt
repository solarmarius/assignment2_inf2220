
6. oktober 1999
Sigvald Oppebøen Hansen
- Meir fleksibilitet inn i fagopplæringa
Resyme fra innlegg av Sigvald Oppebøen Hansen (AP) i stortingsdebatten 6. oktober 1999 om evalueringa av Reform 94 : - Meir fleksibilitet inn i fagopplæringa for arbeidslivet.
- Stortingsmelding nr. 32 Vidaregåande opplæring og evalueringa rundt dette er på mange måtar ei oppsummering av dei fire fyrste åra med Reform 94. På bakgrunn av evalueringsrapportane, regjeringa si stortingsmelding og komiteen sin innstilling kan ein i all hovudsak slå fast at Reform 94 har vore og er ein suksess, sjølv om det er behov for enkelte justeringar. Dette sa saksordfører Sigvald Oppebøen Hansen i dagens stortingsdebatt.
Oppebøen Hansen minna om at før reformen blei innført, så var det store og grunnleggjande problem innafor vidaregåande opplæring, med låg gjennomstrøyming, dårlege påbyggjingsmoglegheitar, få lærlingplassar og lange køer av søkarar. For å bøte på desse problema blei Reform-94 iverksett.
- Evalueringa viser at det har vore ei positiv utvikling på dei fleste områda. Vi har fått ein betre gjennomstrøyming, og fleire fullfører utdanningsløpet. Ein kan og konstatere at det nå er mindre omval og vandring på tvers i systemet. Rekrutteringa til yrkesfaga har auka, fleire unge har fått lærlingplass, og me har fått ein kraftig forbetring i læreboksituasjonen, sa Oppebøen Hansen.
- På bakgrunn av dei store teknologiske samfunnsendringane som no skjer, ser me ein større vektlegging av utdanninga sin betydning for den økonomiske utviklinga og samfunnets behov for stadig kompetansefornying. Derfor treng me ein heilskapleg tenking i vidaregåande opplæring med vekt på nyskaping, entreprenørskap og prosjektarbeid. Her er det viktig å la elevane delta aktivt, både i planlegging og gjennomføring, sa Oppebøen Hansen, som meinte at regjeringa i stortingsmeldinga senker ambisjonsnivået i høve til elevane si involvering i dette arbeidet.
- Ein kan slå fast at hovudmodellen for fagopplæring i arbeidslivet i hovudsak fungerer bra. Men det er behov for å ta i bruk dei moglegheitane for fleksibilitet som ligg innanfor dagens system, samtidig som det og er nødvendig å prøve ut nye fleksible og tilpassa løysingar. Når det gjeld det såkalla teoripresset i vidaregåande opplæring, blir nettopp utfordringa i å arbeide med å yrkesrette teorien på yrkesfag utan å redusere innslaget av felles allmenne fag. Teoridelen må sjåast i samanheng med den praktiske opplæringa i verkstaden, på kjøkkenet eller i systova. Derfor må ein legge om undervisninga til meir aktive læremåtar, til dømes prosjektarbeid, meinte Oppebøen Hansen.
Oppebøen Hansen peika også på at undervisninga på ein betre måte enn i dag må bli tilpassa den enkelte elev sine føresetnader og behov:
- For enkelte elevar må ein utnytte den fleksibiliteten som ligg i systemet til å veksle mellom opplæring i skule og opplæring i bedrift, og for enkelte må det og vere mogleg å ta heile opplæringa i bedrift. Mange bedrifter ønskjer også arbeidskraft som ikkje har fag- eller svennebrev. Komiteens fleirtal gjer derfor framlegg om at det må bli utarbeida eit kompetansebevis som dokumenterer kva den enkelte kan - og som seinare kan gje grunnlag for ein påbyggingsutdanning mot fagbrev.
- I samband med innføring av Reform 94 var det ei stor utfordring å skaffe til veges nok lærlingplassar. Denne utfordringa har dei fleste klara veldig bra. Men det er viktig å understreke at dette arbeidet har blitt gjort i ei tid med oppgang i arbeidslivet. Utfordringa blir størst og vanskelegast i såkalla dårlege tider. På denne bakgrunn meiner eit fleirtal at det må utarbeidast ein plan i samarbeid med partane i arbeidslivet for å sikre tilgang på lærlingplassar i tider med strammare økonomi i næringa, sa Oppebøen Hansen.
- Når det gjeld vaksne søkarar til vidaregåande utdanning, er det eit framsteg at dei vaksne nå får ein rett til å fullføre innanfor same studieretning når dei først er tatt inn på grunnkurs eller vidaregåande kurs I. Hovudproblemet er at denne gruppa i svært liten grad får eit tilbod på grunnkurs eller VK I, sjølv om det heiter seg i dagens omfangsforskrift at fylka og skal dimensjonere for inntak av vaksne søkarar. I ei tid med svak kommuneøkonomi har tilbodet til vaksne blitt ein salderingspost så lenge dei ikkje har ein rett på lik linje med unge mellom 16-19 år. Arbeidarpartiet meiner at rettighetsbegrepet må utvidast til og å gjelde alle som ikkje har fått vidaregåande opplæring frå før, og eg har registrert at regjeringa i budsjettdokumentet signaliserer positiv vilje til dette, men dessverre utan ny økonomi, sa Sigvald Oppebøen Hansen..
