
19. mai 2000
Fra stortingsrepresentant Ivar Østberg
Pomor bakeriet i Murmansk må reddes!
Det er uholdbart at en produksjonsbedrift som har vært så vellykket, skal måtte legge ned på grunn av manglende støtte, sier stortingsrepresentant Ivar Østberg. Det er snakk om en støtte på ½ mill. kr, så kan produksjonen av brød fortsette.
Tirsdag mottok vi meldingen fra styret i Pomor AS at de har besluttet å stenge produksjonen på grunn av økende husleiebelastning. Husleien skal betales i norske kroner mens bakeriets inntekter er i rubler. På grunn av rubelens fall har husleien blitt 4-5 doblet.
Førstkommende onsdag vil stortingsrepresentant Ivar Østberg stille følgende spørsmål til Utenriksminister Thorbjørn Jagland i Stortingets spørretime:
Pomor bakeriet i Murmansk må stenge. Det ble besluttet på styremøte i Pomor Invest AS 16. mai 2000. Bakeriet er i dag lokalisert i Næringsparken til SIVA i Murmansk. Hovedproblemet er husleien som skal betales i norske kroner, mens bakeriets inntekter er i rubler. Siden agugust 1998 har rubelen falt ca. 80 %. Daglig produseres 15 000 brød. Etter 6 års drift i Nikel og Murmansk blir 60 ansatte uten arbeid. Hva vil Utenriksministeren gjøre for å redde det eneste vellykkede industriprosjektet i Barentssamarbeidet?
Et flertall av aksjonærene er klare til å bidra med ny aksjekapital, men før dette må husleieproblemene løses, sier Ivar Østberg, som håper på et positivt svar fra Utenriksministeren.
