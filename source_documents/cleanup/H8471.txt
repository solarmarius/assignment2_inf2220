
11. juni 2004
KrF
Avgitt innstilling om grunnopplæringen: - Nå skaper vi en bedre skole
- KrF mener at kompetente og engasjerte lærere er skolens viktigste ressurs! Derfor er vi glad for at vi nå skal gjennomføre et historisk kompetanseløft for lærerne. I løpet av de neste årene skal det brukes 2-3 milliarder kroner på dette. Dette er en god og viktig investering. Det sier Elsa Skarbøvik (KrF), saksordfører for stortingsmelding om grunnopplæringen.
- Vi vil i større grad enn tidligere vise skolene og lærerne tillit og gi dem frihet til selv å velge organisering og utforme undervisningsopplegg. Lærerne er profesjonelle pedagoger og vet best hva som gir en god skole. Etter- og videreutdanning av lærere er derfor av sentral betydning for utviklingen av en bedre skole. Dette sier Skarbøvik.
- KrF mener foreldre/hjem samarbeidet er viktig og vil styrke dette ved at det skal opprettes et representativt foreldreforum. Jeg mener dette er viktig for å understreke alle foreldres rett til samarbeid med skolen. Lovbestemmelse om samarbeidet mellom hjem og skole skal bestå både på individ- og skolenivå, sier Elsa Skarbøvik (KrF)
