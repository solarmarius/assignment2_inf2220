
11.2.2000:
Marit Tingelstad
Pressemelding fra
STORTINGET SLUTTER OPP OM FORSKNINGSMELDINGEN
- Stor seier for regjeringen, sier stortingsrepresentant Marit Tingelstad, medlem av Kirke-, utdannings-og forskningskomiteen. Komiteen avga sin innstilling om meldingen i dag, og debatten i Stortinget er 17. februar. Meldingen er et bevis på Regjeringens satsing på kunnskap og kompetanse som det viktigste instrument for å videreutvikle velferdssamfunnet. Det er på høy tid å sette inn ekstra ressurser på forskning og utviklingsarbeid slik at landet har flere bein å stå på når oljeressursene avtar.
- Jeg er glad for at hele landet skal få del i forskningssatsningen, ikke minst er dette viktig i forhold til regional utvikling, sier Marit Tingelstad. Kvalitet er særlig vektlagt. Det betyr bl.a. at grunnforskningen må få et nødvendig løft, og at små forskningsmiljøer må bestrebe seg på å øke kompetansen for å få del i økte forskningsmidler. Den store studentøkningen det siste ti-året synes å ha gått utover nettopp ressurstilgangen for grunnforskningen. Med intensjonene i denne meldingen, vil dette vil rettes opp. Opprettelsen av et forskningsfond er et viktig instrument i den sammenheng. Fondet er i dag på fire mrd. kroner, mens Stortinget vil øke dette ytterligere.
Norges forskningsinnsats skal minst opp på gjennomsnittet av OECD-nivå. Dette skal skje ved økte offentlige bevilgninger, i tillegg til bidrag fra næringslivet. Regjeringen har nedsatt et utvalg for å se på virkemidler som vil stimulere til at næringslivet vil satse mer på FOU. Komiteen har ikke trukket fram enkeltinstitusjoner i sin innstilling, men lagt seg på mer prinsipielle synspunkt slik meldingen gjør.
Meldingen har fått meget god mottakelse i fagmiljøene. Regjeringen har løftet fram fire hovedsatsingsområder. Det er:
Marin forskning.
Informasjons- og kommunikasjonsteknologi.
Medisin og helse.
Skjæringsfeltet mellom miljø og energi.
Tre viktige områder skal ivaretas på tvers av dette, nemlig miljøperspektivet, det regionale perspektivet og kjønns- og likestillingsperspektivet. - Jeg understreker at det ikke er meningen at andre fagområder skal nedprioriteres, men de fire nevnte områdene skal det være en ekstra satsing på, sier Tingelstad. De overordnede mål for forskningen kan uttrykkes i følgende punkter:
Bidra til verdiskaping innenfor en bærekraftig utvikling.
Bidra til kulturell forståelse, livskvalitet, demokrati og velferd.
Bidra til ny vitenskapelig erkjennelse.
- Sentrumsregjeringen kan være fornøyd med at Stortinget slutter opp om dette. I det store og hele handler det om hvordan vi skal møte framtidas utfordringer, avslutter Marit Tingelstad.
