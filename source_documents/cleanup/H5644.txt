
05.03.2002
Sigvald Oppebøen Hansen, Ap
Situasjonen i Aetat opp i Stortinget
- Jeg har tatt opp bemanningssituasjonen i Aetat gjennom en interpellasjon til arbeidsministeren. Saken vil bli debattert i Stortinget fredag. Det er
ikke vanskelig å forstå den store frustrasjonen blant de ansatte. Arbeidssituasjonen i Aetat er oppsiktsvekkende dårlig, sier Arbeiderpartiets saksordfører for arbeidsmarkedspolitikk, Sigvald Oppebøen Hansen i en pressemelding 5. mars 2002.
Arbeiderpartiet foreslo i statsbudsjettet at arbeidsmarkedstiltakene skulle øke med 57 millioner kroner. Dette var også en økning i forhold til Regjeringen Stoltenbergs budsjett, på bakgrunn av nye tall for arbeidsledighet som kom i mellomtida.
- Jeg er kritisk til at Regjeringen ikke tok hensyn til disse tallene, sier Oppebøen Hansen. Lederen i Norsk Tjenestemannslag, Turidt Lilleheie, sier til NRK at hun frykter at politikerne er i ferd med å legge ned hele arbeidsformidlingen. Det er fjernet 1000 stillinger i Aetat på fem år, og stadig flere ansatte sier opp på grunn av økt press. I fjor sa mellom 10 og 20 prosent av de ansatte opp stillingene sine. Drapstrusler fra frustrerte klienter kommer på toppen av økt arbeidspress og nye vanskelige datasystemer.
Arbeids- og administrasjonsminister Victor Norman måtte tirsdag rykke ut og forsikre om at det ikke er noen fare for at Aetat skal bli lagt ned. Regjeringen har nå gått inn med 15 millioner kroner i ekstra bevilgninger for å gjøre situasjonen for de ansatte bedre.
