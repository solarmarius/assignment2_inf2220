
mandag 5. februar 2001 18:30:25
Venstres sentralstyre
- Skremselspropaganda fra regjeringen
Venstres sentralstyre etterlyser en mer offensiv holdning fra regjeringens side for å møte framtidige energiutfordringer.
Den angivelige "kraftkrisen" er først og fremst et utslag av den forfeilede energipolitikken Arbeiderpartiet har drevet med tilslutning fra Høyre og FrP.
De bebudede forsyningsproblemene i korte perioder på dager med rekordkulde skyldes at oppvarmingen i boliger, næringsbygg og offentlige bygg i så stor grad er konsentrert om elektrisk oppvarming. Venstre har arbeidet for større fleksibilitet i energipolitikken. Det er i alt for liten grad stimulert til og lagt til rette for alternative oppvarmingskilder. I alle større nye bygg bør det være bruk av vannbåren varme. Ved enkel teknologi kan det også legges opp til samspill mellom kraftprodusent og forbrukerne, slik at forbruket kan dempes i sterke kuldeperioder uten at det gir negative utslag.
I fjor var norges eksportoverskudd av kraft på 15TWh. Dette tilsvarer produksjonen fra 30 Alta-kraftverk. At vi i korte perioder med ekstrem kulde importerer kraft er en naturlig del av et liberalisert europeisk kraftmarked. Det er ingen grunn til å frykte en katastrofal mangel på kraft og en mangedobling av strømprisene slik olje- og energiminister Olav Akselsen hevder. Dette er ren skremselspropaganda fra regjeringens side og kan kun være et påskudd for en lite framtidsrettet energipolitikk med bygging av forurensende gasskraftverk som et av de største feilgrepene. I stedet må det satses offensivt på miljøvennlig energiproduksjon og energisparing.
Oslo, 5. februar 2001, kl. 18:30
