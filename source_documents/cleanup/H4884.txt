
13. februar 2001
Hill-Marta Solberg
- Nye strømmer i norsk politikk
- Norsk politikk har de siste månedene vært overskygget av Fremskrittspartiets anstrengelser med å gjøre seg lekker for sine mulige regjeringspartnere. Skjønt det har ikke sett mye lekkert ut. Utrenskning av uroelementer for å bli stuerene som regjeringsparti har antatt former vi ikke har sett før i norsk politikk. Disse prosessene har reist spørsmålet om vi står overfor et grunnleggende udemokratisk parti, sa Arbeiderpartiets parlamentariske leder Hill-Marta Solberg i debatten om statsministerens politiske redegjørelse 13. februar 2001.
- Norsk politikk har de siste månedene vært overskygget av Fremskrittspartiets anstrengelser med å gjøre seg lekker for sine mulige regjeringspartnere. Skjønt det har ikke sett mye lekkert ut. Utrenskning av uroelementer for å bli stuerene som regjeringsparti har antatt former vi ikke har sett før i norsk politikk. Disse prosessene har reist spørsmålet om vi står overfor et grunnleggende udemokratisk parti, sa Arbeiderpartiets parlamentariske leder Hill-Marta Solberg i debatten om statsministerens politiske redegjørelse.
Gjennom flere måneder har målingene vist et klart flertall på borgerlig side i politikken bestående av Fremskrittspartiet, Høyre og Kristelig Folkeparti. Når vi nå har kommet godt inn i valgåret synes jeg det er god grunn til å benytte anledningen som statsministerens redegjørelse gir, til en politisk debatt om denne utviklingen. Debatten her i kveld bør gi noen flere indikasjoner på i hvilken retning de gjeldende politiske strømmer fører samfunnet vårt. Da må vi snakke om hva som skiller og hva som samler de politiske partiene.
Fremskrittspartiet har i 25 år befunnet seg tilsynelatende vel i opposisjonsrollen på Stortinget. Nå er denne situasjonen endret. De siste måneder har Fremskrittspartiet klarere enn noen gang uttrykt ønsket om regjeringsmakt. Forslaget til statsbudsjett er moderert på enkelte områder, og det samme er programforslaget for 2001 - 2005. Justeringene framstår utvetydig som en tilnærming til de mulige regjeringspartnerne.
Partiet har vært klar på at regjeringsposisjonen bør kunne være oppnåelig sammen med Høyre og Kristelig Folkeparti, og om nødvendig Venstre. Dette er en viktig endring i det politiske bildet.
Norsk politikk har de siste månedene vært overskygget av Fremskrittspartiets anstrengelser med å gjøre seg lekker for sine mulige regjeringspartnere. Skjønt det har ikke sett mye lekkert ut. Utrenskning av uroelementer for å bli stuerene som regjeringsparti har antatt former vi ikke har sett før i norsk politikk. Disse prosessene har reist spørsmålet om vi står overfor et grunnleggende udemokratisk parti.
Et av Stortingets største partier befinner seg nå i en dramatisk situasjon. Det er ikke opp til oss andre å vurdere de indre partianliggender. Men situasjonen tvinger fram mange spørsmål som har med den politiske linje å gjøre.
Står vi overfor et parti der mannskulturen er så sterk at partilederen kan kalle en ung jentes anklager om seksuelle overgrep for løsaktige påstander!
Selv unnskyldninger i ettertid gjør ikke slikt usagt. Hadde Hagen i dag besittet den statsrådpost han drømmer om, - ville slike uttalelser sannsynligvis vært skjebnesvangre.
Fordelingspolitikken har vært viktigst når sentrum og Arbeiderpartiet har utgjort et flertall på Stortinget. De to siste års budsjettforlik har understreket dette. Det er et faktum at det dypeste skillet partiene imellom i Norge går nettopp her; i synet på offentlig velferd, på distrikts- og landbrukspolitikk og på internasjonal solidaritet.
Når Arbeiderpartiet sammen med sentrum har prioritert disse områdene, - har høyrepartiene på den andre siden kuttet kraftig på de samme tiltakene.
Sentrumspartiene peker på familiepolitikk, et konkurransedyktig næringsliv og private skoler som viktige berøringspunkter med høyrepartiene.
Hva vil være avgjørende for sentrums veivalg etter valget? Vil det være fordelingsspørsmål og velferdspolitikk, eller vil de gå i en annen retning.
Mange vil si at dette er et gammelt tema, - men det nye i bildet er Fremskrittspartiets anstrengelser for å bli et troverdig regjeringsparti.
Det store og avgjørende spørsmål i norsk politikk er derfor om Fremskrittspartiet fremstår som en troverdig partner for Høyre og sentrum, - enten som parlamentarisk grunnlag eller som regjeringsparti. Den politiske debatt i dag og i månedene framover bør bidra til å bringe klarhet i dette.
