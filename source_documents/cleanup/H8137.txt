
Dato 10.02.04
Stortingsrepresentant Jan Arild Ellingsen justispolitisk talsmann Fremskrittspartiet
Hva vil Høyre?
Fremskrittspartiets justispolitiske talsmann Jan Arild Ellingsen mener Høyre driver ren SV-politikk på justisområdet.
- Høyre vil at politiet skal prioritere alt, men tenker ikke på at det koster penger, sier Ellingsen. Nå utfordrer han Høyre til å si hva politiet ikke skal prioritere.
Ellingsen, som tidligere har beskyldt justisministeren for å bryte politiloven på grunn av for lave bevilgninger til politiet, går nå til frontalangrep på Høyre. Høyre sammen med Arbeiderpartiet sørget for at man fikk kuttet budsjett til politiet. Dette medfører at politiet er maktesløse i forhold til å løse alle de oppgaver de er pålagt. Dette vet også regjeringspartiet Høyre. Det er derfor lite troverdig når politikere fra Høyre stadig går ut sier at "dette er noe politiet må prioritere", når de samtidig ikke sier hva politiet skal nedprioritere, mener Ellingsen.
Ellingsen mener det er alarmerende at folks tillitt til politiet er så lav når det gjelder hverdagskriminalitet, men han er ikke overrasket. - Når man vet at alt man får tilbake fra politiet er en lapp i posten om at saken er henlagt, er det ikke rart om man dropper å anmelde saker og samtidig mister tillit til politiet, sier Ellingsen.
Ellingsen påpeker avslutningsvis at det er Stortingets ansvar å gjennom sine prioriteringer sette politiet i stand til å utføre de oppgaver som politiet pålegges, og han finner det beklagelig at ikke flere partier har tatt dette innover seg.
