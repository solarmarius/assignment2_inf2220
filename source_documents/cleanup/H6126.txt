
04.09.02
Rød Valgallianse
FORSVAR DEN AVTALEFESTA PENSJONEN (AFP)
RV oppfordrer LO og alle andre fagorganiserte til å slåss for å beholde den avtalefesta pensjonen. -Folk som presses ut av arbeidsmarkedet skal ikke straffes for å ha blitt slitne, uttaler RV-leder Aslak Sira Myhre i en kommentar til pensjonsrapporten.
Johnsen-utvalget som skal utrede framtidas pensjonsordning i Norge, la i dag fram sin foreløpige rapport. En av de få tingene utvalget var entydige på, var at dagens ordning med avtalefesta pensjon fra fylte 62 år må avvikles til fordel for en "fleksibel" pensjonsordning fra 62 til 70 år.
RV avviser en slik omlegging av dagens system. AFP er en rettighet som er kjempa fram for alle dem som blir utslitt av presset i arbeidmarkedet før de har tjent opp fulle pensjonsretter. De blir det flere, ikke færre av. AFP sikrer at de kan gå av fra de er 62 uten å tape penger på det - den nye fleksible løsningen vil fungere tvert imot. Jo tidligere du er utslitt, jo tidligere du må pensjonere deg, jo mindre får du.
Et slikt usosialt system vil bringe vanlige arbeidsfolk tiår bakover i tid, mens de som allerede har høy inntekt og hvit snipp vil kunne forlenge sine fordeler over i pensjonistenes rekker.
