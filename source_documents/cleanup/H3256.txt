
7. desember 2000
Fra stortingsrepresentant Rigmor Kofoed-Larsen
Nei til dyrere togbilletter
Takstøkningen på NSB neste år skal ikke overstige prisstigningen, og togtilbudet skal opprettholdes. Riksveg 7 over Hardangervidda og riksveg 50 Aurland-Hol skal holdes åpne denne vinteren. Dette bidrar Kristelig Folkeparti til flertall for i årets samferdselsbudsjett.
Kristelig Folkeparti og de andre sentrumspartiene forutsetter sammen med Arbeiderpartiet og SV at årets togproduksjon blir videreført i 2001, og at takstøkningen ikke blir høyere enn den gjennomsnittlige prisstigningen. Dermed kan pendlere og andre puste lettet ut. Det blir ingen økning i prisene på opp mot 30 prosent slik det ble varslet fra NSB tidligere i uka.
Riksveg 7 over Hardangervidda og riksveg 50 Aurland-Hol skal holdes åpne denne vinteren. Det skal gjennomføres trafikktellinger og sikkerheten skal utredes. Det skal gi grunnlag for å vurdere om vegene også i framtida skal holdes vinteråpne, eller om de skal stenges.
Sentrumspartiene har tidligere allerede blitt enige med Ap om flere endringer i Regjeringens budsjettforslag. Vi sikret 40 millioner mer til rassikring og 75 millioner kroner til ulike vegprosjekt. Vi sikret 140 millioner mer til kollektivtrafikken og 80 milioner mer til fergeformål. Det er fortsatt mye som kunne vært annerledes i dette budsjettet, men vi har fått til store forbedringer i forhold til det budsjettet Regjeringen la fram tidlig i oktober.
