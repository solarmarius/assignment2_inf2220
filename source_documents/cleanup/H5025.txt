
Mesnali, 13.09.99.
Odd Sverre Løset, leder for Naturlovpartiet
Media i utakt med folket
Valgkampen har vist at Naturlovpartiets virkemidler har stor oppslutning i folket. Ved valgbodene har de fleste uttrykt at de ønsker partiets forebyggende virkemidler. Med en politikk som gir de ønskede resultater, vil også folkets politiske engasjement vende tilbake.
Mange mennesker som vi har møtt under valgkampen etterlyser forslag til nye politiske virkemidler. De sier rett ut at de ikke har tenk å stemme fordi de føler seg lurt av den rådende politikk til de styrende partier. Det loves, men holdes ikke. Når disse potensielle velgerne blir forelagt de alternative forebyggende virkemidler til Naturlovpartiet, har vi som regel opplevd at de sier at med dette så vil de stemme allikevel. Samtidig spør de hvorfor de ikke har fått høre om dette tidligere.
Her er det media har vist en skuffende holdning til en demokratisk valgkamp. De nasjonale media har systematisk boikottet partiet fra sine omtaler og sendinger. TV2 gikk så lang som å si at de ikke hadde noen interesse av partiets meninger overhode. En slik holdning er vi sterkt kritiske til på et prinsipielt grunnlag. Hvordan kan de nye tankene i politikken nå ut til folk med en slik medieholdning?
I Bergen har det kun vært en avis som har tatt inn en artikkel om Naturlovpartiet. NRK har konsekvent nektet å ta inn noe om de forslag som 5000 Bergensere har vist interesse for gjennom 18 dager ved å besøke NLPs valgbod på Torgallmenningen i byen. Samme situasjon har vært i Oslo, Akershus og Hedmark. Kun i Telemark har partiet vært presentert i lokalsendinger på TV.
Vi vet at nærmere 70% av valggrunnlaget til de som stemmer bygger på informasjon fra media. Disse gjør ikke sin demokratiske plikt og informerer om nye politisk partier og deres forslag. Da kan det ikke bli noen overraskelse at valgdeltagelsen går tilbake med den trøtthet som velgerne har ovenfor de etablerte politiske løsninger.
Et annet aspekt er at velgerne ønsker å bli løftet opp til nye visjoner for samfunnet. Det er menneskelig å ønske fremgang og utvikling. I denne valgkamp har de snarere tvert i mot blitt forført til å tro at samfunnsproblemene er det normale og at det ikke finnes løsninger som kan oppfylle deres håp for fremtiden. Dette bedraget er kanskje det største og alvorligste, at vi blir ført bak lyset i hvordan vi skal tro samfunnet kan fungere - at det ikke finnes gode løsninger ut av voldskrisen, ut av helsekrisen, ut av utdanningskrisen, ut av narkotikaproblemene - ja, ut av stressamfunnet.
Velgerne vil fortsetter å stemme på de samme politikerne og de samme partier. Hvordan kan dette skje? Åpenbart må en hovedgrunn være at mediene ikke gir velgerne noen alternativer; slik føler de seg tvunget til å la de nåværende partier fortsette.
Kun med en ny forståelse av hvor avhengig samfunnet er i å forebygge problemene ved å handle i pakt med naturlovene gjennom utvikling av mennesket, kan vi få en politikk som ikke bedrar.
