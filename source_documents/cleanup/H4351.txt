
onsdag 4. oktober 2000 10:25:12
Statsbudsjettet 2001
- Dramatisk for arbeidsplassene
- Budsjettforslaget er en krigserklæring mot arbeidsplassene og distrikts- Norge, og det gir heller ingen håndsrekning for de i Norge som trenger det mest. Dette sier Venstres finanspolitiske talsmann Terje Johansen
Venstre ønsker bedre fordeling, ikke ren symbolpolitikk der inntektene ikke står i noe forhold til skadevirkningene, slik det er tilfelle med Arbeiderpartiets forslag om utbytteskatt. Isteden kommer forslag om en konjunkturavgift som er en skjult arbeidsgiveravgift og som rammer utsatte arbeidsplasser særlig hardt. På toppen kommer moms på reiseliv som gjør Arbeiderpartiets forslag til et saneringsprogram for distrikts-Norge.
Dette er ikke et budsjett for dem som trenger det mest. Her ligger ikke nødvendige tiltak for unge boligsøkende og de som faller utenfor arbeidsmarkedet, og skatteforslaget gir ikke større utjevning. Moms på kollektivtrafikk er et dårlig bidrag til bedre miljø.
Arbeiderpartiet foreslår å bruke milliarder til å kjøpe seg opp i næringslivet, samtidig som de gir dårligere betingelser for de som investerer i nye arbeidsplasser. Dette er et gufs fra 50- tallet.
Regjeringen har heller ikke fulgt opp med det viktigste virkemiddelet for å redusere presset i norsk økonomi; økt arbeidsinnvandring. Venstre ønsker en åpen og ærlig port til Norge for å klare alle de uløste oppgavene.
Regjeringen er langt fra å innfri på sentrale felt som forskning og utdanning, kultur, sosial boligbygging, miljø, distrikt og samferdsel. Det eneste sikre med dette budsjettet er at det ikke blir vedtatt i Stortinget, sier Terje Johansen.
