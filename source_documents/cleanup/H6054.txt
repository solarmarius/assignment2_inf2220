
28.06.02
Fra Israels venner på stortinget v/ leder Finn Kristian Marthinsen (KrF):
Norske holdninger til Israel må endres!
- Vi vil gi vår støtte til Israels mange fredsframstøt og forsøk på å bygge
bro til det palestinske folk, slik at regionen kan oppleve reell fred og trygghet, sier leder i Israels venner på Stortinget, Finn Kristian Marthinsen (KrF).
I går møtte Israels venner på Stortinget viseutenriksministeren i Israel, Michael Melchior, under hans besøk i Norge.
- Vi reagerer på at initiativ fra ulike grupper i Norge har skapt sterk tvil i Israel om Norges offisielle holdninger i sentrale spørsmål. Blant annet er det fra miljøet rundt Nobels fredspris tatt til orde for at Simon Peres bør bli fratatt sin fredspris, men at Yassir Arafat skal beholde sin.
Innen LO er det blant annet satt fram forslag om boikott av varer fra Israel, men ikke fra andre land som har langt større problemer med sitt forhold til demokrati og menneskerettigheter, sier Finn Kristian Marthinsen.
Han uttrykker samtidig bekymring for den utryggheten terrorbombingen til palestinerne skaper blant den israelske befolkning og den psykiske belastningen befolkningen påføresm, når de ikke har mulighet til å kontrollere egen sikkerhet.
Israels venner på Stortinget er opptatt av hva vi kan gjøre for å få bedre frem hvilken situasjon Israel befinner seg i, og å bidra til en bedre utvikling i Midt Østen. Gruppa er invitert til Israel og håper å kunne gjennomføre en vennskapstur i oktober.
