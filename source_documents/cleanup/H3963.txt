
7.6.2001
Marit Tingelstad
Pressemelding fra
KVALITET VIKTIGERE ENN NAVN
Statsråd Giske får ingen støtte for forslaget om at høyskoler med én doktorgradsretning skal kunne kalles universitet. Ingen partier slutter opp om dette, Ap har også snudd i løpet av komitebehandlingen og sier nå at høyskolene bør ha mer enn én doktorgrad før de kan få tildelt universitetsstatus.
Senterpartiet støtter Mjøs-utvalgets enstemmige forslag om at 4 doktorgrader skal ligge til grunn for å kunne kalles universitet. Kvalitet er viktigere enn selve navnet, mener Marit Tingelstad, og viser til at det er understreket i innstillingen at også høyskolene må sikres forskningsmidler.
Høyskolene i Stavanger, Agder og Bodø har i dag dokorgradsutdanninger. Flertallet i komiteen understreker at høyskoler med doktorgrader og gode forskningsmiljøer må gis adgang til å videreutvikle seg gjennom tildeling av forskningsmidler. Dette er svært viktig, understreker Tingelstad.
KUF-komiteen støtter ny finansieringsordning av universitet og høyskoler. Heretter skal finansieringen bestå av tre hovedkomponenter; basisbevilgning, studentfinansiering og forskningsfinansiering. Den endelige utformingen av modellen skal Regjeringen komme tilbake til i forbindelse med behandlingen av statsbudsjettet.
- Senterpartiet er spesielt opptatt av at høyskolene sikres i den sammenheng og har bidratt til at dette kommer til uttrykk i innstillingen.
