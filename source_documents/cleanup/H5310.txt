
Åslaug Haga (Sp):
Mens småbarnsforeldre venter på Samarbeidsregjeringens barnehagepolitikk
Samarbeidsregjeringen slår beina under sin egen familiepolitikk, sier Åslaug Haga. Det er grunn til å stille et stort spørsmål ved hele valgfriheten i familiepolitikken, som KrF, Høyre og Venstre har vært høyt på banen for.
"En forutsetning for økt valgfrihet og økt likestilling for småbarnsforeldre er at barnefamiliene har økonomi til å velge omsorgsform og at det er flere og rimeligere barnehageplasser". Dette er direkte sitat fra Samarbeidsregjeringens tiltredelsesdokument.
Det er helt umulig for Samarbeidsregjeringen å nå målet om full barnehagedekning i løpet av 2003, slik de har sagt det i sin tiltredelseserklæring. Med såkalt likebehandling av private og offentlig barnehager er det likevel ikke mulig å trylle fram flere nye barnehageplasser. Med denne politikken tvinges faktisk mange småbarnsforeldre til å velge kontantstøtte framfor barnehageplass, fordi det ikke er tilstrekkelig med barnehageplasser til alle som ønsker det. Slik ser kontantstøtteordning mer vellykket ut, enn det den ellers ville, dersom småbarnsforeldrene fikk en reell valgmulighet mellom barnehageplass og kontantstøtte.
Med Senterpartiets politikk, ville vi i 2002 få opptil 10 000 nye barnehageplasser. Det er størst mangel på småbarnsplasser, derfor har Senterpartiet lagt inn et stimuleringstilskudd på 16500 kroner for nye småbarnsplass som bygges. I tillegg vil vi redusere foreldrebetalingen til 1500 kroner, og for 2002 ville foreldrebetaling reduseres med 500 til 600 kroner.
Med Samarbeidsregjeringen blir det ikke mer likestilling heller. Evalueringene av kontantstøtten viser at det fremdeles er mødrene som har hovedansvaret for barnepass. Derfor er det lite framtidsrettet, lite likestillingsorientert og lite familievennlig, når Samarbeidsregjeringen reduserer bevilgningen til etableringen av mannssentret Reform som skal tilby rådgivning til menn i krise og konflikt, for å styrke kompetanseutviklingen i familievernet. Familievernet og familiekonfliktene vil ikke bli bedre hvis vi ikke samtidig også får bearbeidet og diskutert mannsrollen og menns erfaringsverden.
