
15.6.2000
Marit Tingelstad,
Pressemelding fra
MER RETTFERDIG PENSJONSFORDELING FOR KVINNER
Marit Tingelstad er medforslagsstiller (sammen med Magnhild Meltveit Kleppa og Gudmund Restad) i nedenstående sak, som må karakteriseres som en rettferdssak.
- Det er en forsømt gruppe - i hovedsak kvinner - som nå bør få en mer rettferdig pensjonsfordeling på bakgrunn av sin tidligere yrkesaktive periode i livet, sier Marit Tingelstad.
Ektefeller i felles virksomhet må sette fram krav om å få likningen fordelt i forbindelse med selvangivelsen. Det var grenser for en slik fordeling i skatteloven før 1986. Det gjorde det vanskelig for en del kvinner både i jordbruket og i andre felles virksomheter å få fastsatt poeng i forhold til arbeidsinnsatsen. På grunn av tidligere kjønnsrollemønster var det ellers vanlig at inntekten fra virksomheten i sin helhet ble krevet av mannen.
Ved skilsmisse vil det være en fordel for kvinnen at den tidligere felles inntekten fra virksomheten er fordelt.
Mange kvinner som nå nærmer seg pensjonsalderen, ser at de mangler poeng for årene før 1986. De oppfatter det som diskriminerende sammenliknet med mannen, som har fått øket sine poeng på grunn av deres felles arbeidsinnsats.
Dette handler om rettferdighet for yrkeskvinner i selvstendige næringer. Bedriften, butikken eller garden kunne vært eid og drevet av begge. Men uten pensjonspoeng før 1986 får ikke denne yrkesgruppen av kvinner godtgjort sin yrkeserfaring. Med minst 40 opptjeningsår for å oppfylle folketrygdens krav blir disse kvinnene minstepensjonister selv om de har arbeidet hele sitt voksne liv i felles virksomhet. Det er lovverket som fører til dette. Om mannen satt i full stilling utenfor gården eller bedriften, kunne han likevel bli sett på som hovedutøver og få hele inntekten skrevet på seg. Resultatet ble ingen pensjonsgivende inntekt for de fleste av disse kvinnene. Senere godtok noen likningskontor en deling, men praksisen var ulik. Dette førte til store forskjeller, alt etter hvilke likningskontor man hørte til.
På bakgrunn av dette fremsettes det følgende forslag:
En ordning med frivillig deling av pensjonsinntektene mellom ektefeller i felles virksomhet skal bli gjort gjeldende for perioden 1967 til 1986.
For fullstendig tekst på det private forslaget, se Stortingets Internettsider: www.stortinget.no
