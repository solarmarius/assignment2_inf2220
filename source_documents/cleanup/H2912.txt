
Fredag 7. november 1997
Finanskomitéleder Lars Gunnar Lie:
EIT BUDSJETTFRAMLEGG MED SENTRUMSPREG
-Regjeringa har lukkast i å leggja fram eit budsjett med sentrumspreg innanfor eit samla ansvarleg opplegg. Dei har omprioritert til fordel for viktige oppgåver og lukkast med å halde ein balanse som tek faresignala i økonomien på alvor. Det seier Lars Gunnar Lie (KrF), leiar i Finanskomiteen, i høve at at regjeringa Bondevik har lagt fram sitt budsjettframlegg.
-Eg er glad for den auka satsinga som regjeringa har funne rom for på sentrale område. Regjeringa har fulgt opp lovnadene sine frå regjeringserklæringa om ei kontantstøtte for småbarnsforeldre tilsvarande det statlege tilskotet til barnehagane på 36.000 kroner, og auka minstepensjon med 1000 kroner pr. månad. I tillegg er kommuneøkonomien styrka med nær 800 millionar kroner, samstundes som det og er satsa på viktige område som helse, studiefinansiering, miljø, utviklingshjelp og betre kommunikasjonar innan veg og jernbane, påpeikar han.
Lie seier at det er positivt at regjeringa kjem med framlegg om å oppretthalda dei vedtaka som stortingsfleirtalet har fatta om lempningar i delingsmodellen til fordel for aktive eigarar. Dessuten går ein mot framlegget om å auka arbeidsgjevaransvaret for sjukeløna med ei heil veke.
- Dette er godt nytt både for kommune-Noreg og små og mellomstore bedrifter over heile landet, seier Lars Gunnar Lie.
Regjeringa sitt framlegg er like stramt som framlegget frå den avgåtte AP-regjeringa. Sjølv om det oljekorrigerte underskotet aukar, skuldast dette i all hovedsak endringar i anslag og posteringar som ikkje får realøkonomiske konsekvensar. Ein må óg ta omsyn til at den forrige regjeringa ikkje tok høgde for kjende budsjettoverskridingar i oljesektoren i sitt budsjettframlegg.
-Eg vil og syna til at regjeringa satsar sterkare på å stimulera til sparing. Ein trekker inn privat kjøpekraft gjennom ei viss auke i skatter og avgifter og i reduserte investeringar i oljesektoren. I tillegg utset ein nokre statlege byggeprosjekt. Budsjettframlegget vil netto redusera den private etterspurnad noko samanlikna med den forrige regjeringa sitt opplegg. Dette syner at sentrumsregjeringa har lukkast i å omprioritera til fordel for viktige oppgåver i samfunnet og å halda ein balanse som tek faresignala i økonomien på alvor, seier Lars Gunnar Lie.
Han meiner at framlegget frå regjeringen Bondevik bør vera eit godt utgangspunkt for vidare drøftingar med dei andre partia på Stortinget.
- Som leiar i Finanskomiteen vil eg invitera alle andre parti til konstruktive samtalar om eit budsjettopplegg som eit fleirtal kan slutta seg til. For sentrumspartia vil målsetjinga vere å bevara dei viktige prioriteringane som regjeringa Bondevik har lagt fram, samstundes som heilskapen i budsjettet verker tilfredsstillande for norsk økonomi, og tener til å videreføra det inntektspolitiske samarbeidet, konkluderar Lars Gunnar Lie.
