
26. august 2005
Per Sandberg, innvandringspolitisk talsmann i FrP,
Ingen tro på meldeplikt for asylsøkere
- Å innføre meldeplikt for asylsøkere er rett veg å gå, men det vil ikke ha noen funksjon dersom det ikke kombineres med lukkede mottak, mener FrPs innvandringspolitiske talsmann, Per Sandberg.
Det er NRK som i dag melder at Politiet ønsker at asylsøkere skal ha meldeplikt, for å forhindre at så mange forsvinner fra asylmottakene og for at de som skal sendes ut av landet lettere skal kunne spores opp.
- Forslaget er velmenende for å forhindre at asylsøkere forsvinner fra mottakene, men jeg er redd at de som har kommet for å utnytte asylsystemet uansett vil motarbeide et slik meldesystem, sier Sandberg.
- Asylsøkere som forsvinner fra mottakene for å gå under jorden og inn i kriminelle miljøer vil selvfølgelig unngå å melde seg. Det er jo også naivt å tro at de som forsvinner fra mottakene for å unngå utsendelse, vil melde seg for politiet, forklarer han.
Sandberg sier han likevel kan støtte et system med meldeplikt dersom det kombineres med lukkede mottak for de som bryter meldeplikten. - Dersom asylsøkere ved førstegangsbrudd på meldeplikten settes i lukket mottak, blir det noe helt annet.
Men han presiserer at ID-løse asylsøkere ikke under noen omstendighet bør kunne benytte seg av et system med meldeplikt. - ID-løse asylsøkere representerer en risiko for samfunnet og bør plasseres i lukkede mottak inntil identiteten er avklart og de ikke lenger representerer en sikkerhetsrisiko.
