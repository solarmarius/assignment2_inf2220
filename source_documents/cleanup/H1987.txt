
Torsdag 20. februar 1992
Stortingsrepresentant Solveig Sollie:
HAR LEGEN OVERTATT FOR SPÅKONEN?
Der spåkonen før kikket i kort og sa hvordan framtida skulle bli, kan legen nå ta en blodprøve. Slik beskrev stortingsrepresentant Solveig Sollie (KrF, Telemark) litt ironisk hvordan det kan oppleves dersom ikke adgangen til å bruke gentester kommer under forsvarlig regulering da Stortinget drøftet en interpellasjon fra Grete Knudsen (A, Hordaland) til sosialministeren. Interpellasjonen tok opp at lovverket ikke har klare grenser for blodtester som kan si om mennesker er disponert for alvorlige sykdommer i framtida. Solveig Sollie mener det haster med å få en slik lov.
-Her i Norge har vi opplevd at et privat medisink senter vil tilby gentester som prøver ut disposisjoner for alvorlige sykdommer. De argumenterer med at et menneske har rett til å vite. Men vi har også at forsikringsbransjen har gått ut med krav om å få kjennskap til slike resultater. Da heter det "Vi har rett til å vite", sa Solveig Sollie, som mente det lå mange skjær i sjøen og behov for mange etiske grenseoppganger i dette saksområdet.
Hun spurte også om det er etisk riktig å få vite at man er disponert for en uhelbredelig sykdom, og var usikker på om det ville virke forebyggende på sykdoms-forløpet.
-Vil alll verdens joggeturer og gulrøtter hjelpe dersom man får vite at man med 90 prosents sikkerhet er disponert for kreft eller infarkt senere i livet. Forebygger det schizofreni å vite at man har stor risiko for å utvikle slike lidelser? spurte hun, og signaliserte at hun for sin del ønsket tilbakeholdenhet på dette området. I første omgang må man få retningslinjer for godkjenning av gentester og personvernregler som hindrer at informasjonen blir tilgjengelig for uvedkommende.
-Forsikringsselskaper og arbeidsgivere er uvedkommende i denne sammenheng, slo Solveig Sollie fast. Hun advarte også mot å tillate tester som kunne brukes som soteringsredskap på fosterstadiet.
-Det haster virkelig med et regelverk på dette området, og med endringer i dagens abortlov, sa hun, og konkluderte med at politikerne ikke må bli hengende etter utviklingen, men ligge i forkant av den og styre den.
