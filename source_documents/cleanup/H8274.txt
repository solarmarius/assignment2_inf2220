
30.3.2004
Arne Sortevik, stortingsrepresentant, og skolepolitisk talsmann for FrP
Leserinnlegg
Innholdet viktigere enn pengene i skolen!
Det har lenge vært en utbredt myte at jo mer ressurser man bruker på skole - dess bedre skole får man. Myten blir gjerne tilført nytt liv i perioder med valg, men det finnes en stabil gruppe deltakere som utgjør hylekoret som holder liv i denne myten også når det ikke er valgkamp. Det er andre årsaker til problemene i det norske skolevesenet enn manglende ressurser. Norge er et av de land som bruker mest penger på skole, men elevenes resultater er langt ned på listen. Hovedproblemet i norsk skole er at dagens system tar for lite hensyn til den enkelte elevs forutsetninger for å lære, og selve læringssituasjonen. Arbeiderpartiets enhetsskole har hatt likhet mellom elevene som mål, koste hva det koste ville. Mangel på tilpasset læring har ført til at skoletrøtte elever ikke har fått god nok oppfølging, og at skoleflinke elever ikke har fått nok utfordringer. Enhetsskolen er ansvarlig for at en stor gruppe elever både blant de såkalt sterke og de såkalt svake elevene har falt utenfor. Det er innholdet i skolen som er det vesentlige, ikke strukturen. Å tro noe annet er å føre elevene bak lyset. Kvaliteten i undervisningen sikres best ved at det stilles større krav til både elever og lærere. Lærerne må få bli bevisst sitt ansvar i tilretteleggelsen av et godt undervisningsopplegg for elevene, og det må stilles større krav til den enkelte elev når det gjelder læringsdisiplin og deltakelse i læringssituasjonen. En omfattende undersøkelse utført av NOVA i 2002 peker på at et flertall av elevene på ungdomstrinnet synes det er for mye uro og bråk i timene. FrP vil ha tilbake roen i klasserommet, slik at både elever og lærere kan konsentrere seg om selve læringen. Skolen skal være et sted å lære, og ikke bare et sted å være. Derfor bør man også tillate differensiering av elevene, slik at man får et mer tilpasset opplegg for de elevene som trenger en strengere strukturering av læringen. Dette vil bety at elevene deles inn i grupper etter faglig nivå, og får undervisning tilpasset den enkeltes forutsetninger. En annen utfordring som må tas seriøst, er nedgangen i rekruttering til realfagene og de dårlige resultatene norsk skole har å vise til på dette området. Realfagene må gjøres mer spennende og være tilpasset den tiden vi lever i, samtidig som man er nødt til å øke lærernes kompetanse på dette området. En undersøkelse utført av Matematikkrådet for kort tid siden viste at nedgangen i matematikkkunnskaper de siste 20 årene blant ferske studenter er dramatisk. Lærerstudentene er de dårligste. De løste i snitt 32 prosent av oppgavene i 2003 mot 51 prosent i 1984. Det er uholdbart at de som skal lære bort grunnleggende kunnskaper i et så viktig fag som matematikk til fremtidige generasjoner, ikke selv forstår det de lærer bort. En brukerundersøkelse i Oslo-skolen utført for kort tid siden konkluderte med at elevene selv mente at de fikk for få utfordringer i skolen. Det er regelrett sløsing med den enkelte elevs ressurser, når barna kommer til skolen med høye forventninger og de selv blir møtt med lave forventninger. FrP har i alle år ønsket å få elevene tilbake der de hører hjemme på skolekartet, nemlig i sentrum. Skolen er til for elevene, og ikke omvendt, som de fleste politikere later til å tro. Det er det manglende fokus på innhold og læringssituasjon som er det mest ødeleggende elementet i norsk skole.
