
15.12.99
Karin Andersen og Olav Gunnar Ballo, SV:
Sosialistisk Venstrepartis Pressetjeneste
Foreslår forbud mot diskriminering av funksjonshemmede
- Å ha arbeid er den beste forsikring mot fattigdom og marginalisering, mener SVs stortingsrepresentanter, Karin Andersen og Olav Gunnar Ballo.
Funksjonshemmede blir diskriminert på arbeidsmarkedet. Derfor foreslår SV å innføre forbud i Arbeidsmiljøloven mot å diskriminere funksjonshemmede ved ansettelse.
- "Arbeidsløshet og dårlig helse er hovedårsak til at noen ikke får del i velstandsutviklingen i samfunnet", slår Utjamningsmeldinga fast.
Alt for mange funksjonshemmede er uten arbeid. Ledigheten har ligget stabilt på ca. 54 000 de siste åra. Samtidig har arbeidsledigheten hos alle andre grupper gått ned.
- Når funksjonshemmede og folk med utenlandske navn søker en ledig stilling, opplever de ofte å ikke bli innkalt til intervju eller bli vurdert i det hele tatt. Funksjonshemmingen blir sett på som diskvalifiserende i seg sjøl, sjøl om den ikke vil bety noe fra eller til for å kunne utføre det aktuelle ledige arbeidet. Forslaget vil pålegge arbeidsgiver å ha en saklig grunn for å velge bort en søker. Funksjonshemming, som ikke influerer eller har noen vesentlig betydning for muligheten til å utføre det utlyste arbeidet, er ikke saklig grunn. Søkere skal vurderes ut fra de faktiske kvalifikasjoner søker har, avslutter Andersen og Ballo.
