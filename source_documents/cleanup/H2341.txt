
Fredag 28. januar 1993
Kristelig Folkepartis sentralstyre:
MERKELIG PRIORITERING AV NRK
Det er en fallitterklæring for NRK å påstå at de ikke har kapasitet til å sende regionale TV-utspørringer av politikere under valgkampen. Stortinget har i siste periode økt NRK-lisensen nettopp for at NRK skal styrke sine distriktskontorer og -sendinger. De signalene som nå kommer fra NRK, setter denne mediepolitikken i revers. I det lange løp svekker dette NRKs konkurransesituasjon i forhold til andre medier. Sentralstyret i Kristelig Folkeparti ber derfor NRK omgjøre sin beslutning om å kutte ut de regionale TV-utspørringene av stortingskandidater.
Det er Kristelig Folkepartis sentralstyre, samlet til møte i Stavanger torsdag og fredag, som sier dette i en uttalelse.
NRK har nå gjort kjent at de ikke vil sende regionale TV-utspørringer av fylkenes stortingskandidater før høstens stortingsvalgig. Slike regionale utspørringer ble gjennomført ved valgene både i 1989 og 1991, med svært gode erfaringer og stor interesse hos publikum. NRK mener de ikke har kapasitet til slike sendinger, blant på grunn av sykkel-VM og forberedelsene til OL.
-At NRK nedprioriterer et valg til fordel for store idrettsarrangement, er svært betenkelig, sier KrFs nestleder Jon Lilletun. Han er også KrFs medlem i Kirke- og undervisningskomiteen i Stortinget, som behandler NRK-saker.
-Et flertall i denne komiteen har i denne stortingsperioden gått inn for å øke TV-lisensen nettopp fordi NRK skal få mulighet til å bygge ut sine distriktskontorer. Derfor er det en fallitterklæring om NRK nå påsatår at de ikke har kapasitet til regionale TV-utspørringer der publikum kan bli kjent med stortingskandidatene i sine fylker. Mange steder her i landet finnes det ikke medier som når hele fylket under ett, og som dermed kan erstatte NRK, påpeker Jon Lilletun.
