
13/12-01
Åslaug Haga, stortingsrepresentant Senterpartiet
Helseministeren fraskriver seg ansvaret for fremdriften på nye SIA
- Helseministeren er ikke villig til å ta ansvar for fremdriften i prosjektet nytt sentralsykehus i Akershus. Helseministeren skyver ansvaret over til Helseforetak Øst, noe som vil føre til mer byråkrati, store forsinkelser, økte kostnader for staten og selvfølgelig dårligere helsetilbud for folk i Akershus, sier Åslaug Haga.
Haga har nå fått svar fra Helseministeren på spørsmål hun sendte om temaet for kort tid siden.
- Det er håpløst at Helseministeren nå legger opp til at Helseforetak Øst skal ha en ny full gjennomgang av prosjektet. Dette er et prosjekt som er planlagt over lang tid, og tidsrammen har også vært klar. Dersom det hadde vært et helt nytt prosjekt ville Helseministerens tilnærming vært mer forståelig. Samtidig som Helseministeren tydelig fraskriver seg ansvaret for et slikt viktig spørsmål, sier han, blant annet i en kronikk i Aftenposten, at det er han som har ansvaret, sier Haga.
