
08. 10.2003
SV
Finanspolitisk talskvinne i SV, Heidi Grande Røys
- Et budsjett for friske folk med arbeid
- Dette er et usosialt statsbudsjett, som rammer noen av dem som har det vanskeligst fra før. Forslaget om å bortimot doble frikorttaket fra 1350 til 2500 kroner vil ramme 300.000 syke nordmenn, særlig funksjonshemmede og gamle, sier Heidi Grande Røys.
Når en ser dette sammen med svekket sykelønnsordning, uførepensjon, rehabilitering, økte egenandeler for hjelpemidler, røntgenundersøkelser og reiser, og en underfinansiert psykiatriplan mener SVs finanspolitiske talskvinne at det tegner seg et tydelig bilde av et svært usolidarisk budsjett.
- Vi står overfor et klart verdivalg; Økt skatt på sykdom og funksjonshemming, eller økt skatt for de rikeste. SV er skuffet over at KrF står sammen med Høyre og forsvarer en politikk som gjør livet vanskeligere for de som har det vanskeligst fra før, sier Røys og legger til:
- Dette budsjettet viser at det er Høyre som rår over de store pengene og får gjennomslag for de store struktursakene mens KrF blir avspist med symbolsaker, mener Røys.
SV mener budsjettforslaget mangler offensive tiltak mot arbeidsledigheten. Antallet tiltaksplasser er for eksempel svært beskjedent i forhold til antallet nye arbeidsledige.
- Arbeidsledighet er sløsing med vår viktigste ressurs. De som rammes får økonomiske problemer og mister sosiale nettverk. Disse problemene tar dessverre ikke regjeringen alvorlig. Innstramminger i permitteringsreglene vil sende flere ut i ledighet og det er helt uakseptabelt, sier Røys og legger til:
- Når vi vet at industrien generelt og verftene spesielt har slitt med dagens permitteringsordning kan en jo lure på om regjeringen i det hele tatt følger med på hva som skjer der ute.
Hun peker også på at kommuneøkonomien faktisk blir svakere enn det regjeringen tidligere har varslet.
- Det betyr at det fortsatt ikke blir mulig å sette ledige hender til å løse ledige oppgaver innen skole, helse og omsorg. Det er tydeligvis høyrekloa som har et kraftig tak på offentlig velferd. Regjeringspartienes valgløfter om satsing på eldreomsorg og skole ser allerede ut til å være glemt, slår hun fast.
Regjeringa foreslår å fjerne elavgiften for næringsliv fra 1. januar, og innføre en ny ordning fra 1. juli. Endringen betyr vanskeligere konkurranseforhold for energiomlegging og vannbåren varme.
- SV vil ha en ny ordning som gir bedre betingelser for energiomlegging fra 1. januar neste år. Samtidig er vi glade for at det settes av friske penger til enøk-tiltak og fornybar energi, påpeker Røys.
