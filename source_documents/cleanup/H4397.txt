
torsdag 15. juni 2000 12:40:15
Aud Folkestad (Venstre):
Regjeringa utarmar kommunane
- Det er eit skremmande stort gap mellom Stortingsfleirtalet sitt syn på kva oppgåver kommunane kan løyse, og den kvardagen eg opplever på kroppen som lokalpolitikar, sa Aud Folkestad (Venstre) i Stortingsdebatten om kommuneøkonomi i dag. Aud Folkestad sit til dagleg i fylkesutvalet for Venstre i Møre og Romsdal, men møter denne veka som vara for Leif Helge Kongshaug på Stortinget.
Venstre går saman med dei andre sentrumspartia inn for å auke rammene til kommunane med halvanna milliard kroner ut over Ap-regjeringa sitt framlegg.
Aud Folkestad nytta også høvet til å ønske Statsminister Stoltenberg velkomen etter Møre og Romsdal med forslag om ein "kulturell skulesekk" til alle skuleelevar. Ordninga med Kulturniste til skuleelevane i Møre og Romsdal har vore ein suksess, men er no truga av Stoltenberg-regjeringa sin økonomiske politikk, sa Aud Folkestad. Regjeringa og Arbeiderpartiet må forstå at ein god skule og eit blømande kulturliv i dag vert skapt med beinhard jobbing lokalt, ikkje ved høgtsvevande fraser frå rikspolitikarar som ikkje vil opne pengesekken.
- Det blir nærast ein parodi når Regjeringa framstiller det som auka kommunal handlefridom å avvikle øyremerka tilskot på kulturområdet, til dømes til bokbussane. Sjølv om sosialøkonomien ser ut til å vere Arbeiderpartiet sin nye statsreligion, skal det meir enn éin bokbuss med sosialøkonomar til for å overtyde meg om at mindre pengar gir større handlefridom for kommunane, sa Aud Folkestad.
