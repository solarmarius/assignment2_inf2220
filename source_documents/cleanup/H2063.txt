
Onsdag 29. april 1992
Stortingsrepresentant Eleonorne Bjartveit (KrF):
MANGE MULIGHETER I OSLO ØST
Det kan virke som om den gamle debatten om forholdet mellom Oslo øst og Oslo vest er i ferd med å blusse opp igjen, noe som ingen deler av hovedstaden er tjent med. Mye og tung trafikk går gjennom sentrale østlige bydeler, der det fremdeles er stor befolkningstetthet. Dette fører til at mange, ikke minst eldre mennesker, nå plages sterkt av forurensing og støy. Dette sa stortingsrepresentant Eleonore Bjartveit (KrF) i Stortinget tirsdag i interpellasjonsdebatten om Oslo øst som Sissel Rønbech hadde reist.
Det er viktig å lære av fortiden når man planlegger utviklingen av Oslo øst, slo Eleonore Bjartveit fast, og viste til hvordan man i den tidligste uybyggingen av bydelen hadde satt av plass til tallrike parker. De har betydd mye for mange i årenes løp, mente hun.
-Disse parkene må selvsagt bevares, men det er like viktig at nye grønne lunger innpasses, og framfor alt at man er forsiktig med fortetting. Skal man kritisere noe av den utbyggingen som har foregått i Oslo øst etter krigen, må det være at fortetningen ble drevet for langt, sa Eleonore Bjartveit.
Den tidligere kulturministeren viste også til områdene rundt Munch-museet og i Gamlebyen, og mente at disse gir store muligheter for å lage kultursentre med forskjellige aktiviteter, og til å bevare gamle kulturverdier.
-Men la oss ikke presse alt inn i disse områdene. La oss ta lærdom at det som har skjedd, advarte hun, og viste til den innbygging som har skjedd av Oslo Konserthus.
-Det er ikke nødvendig å gjemme bort våre kulturinstitusjoner. De bør synes, og de bør være innbydende, konkluderte Eleonore Bjartveit i stortingsdebatten om Oslo øst.
