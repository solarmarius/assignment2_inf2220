
Oslo, 14. juni 2002
Kristin Clemet
Tilfreds med forslag til kvalitetsvurdering
Utdannings ­ og forskningsminister Kristin Clemet mottok fredag delinnstillingen fra Kvalitetsutvalget og uttrykte tilfredshet med at utvalget har fått fram et så grundig forslag til et nasjonalt system for kvalitetsvurdering.
- Jeg tror et slikt system kan bidra til å heve kvaliteten i den norske skolen, sa Clemet.
Det var utvalgslederen, direktør for skoleetaten i Oslo Astrid Søgnen, som overleverte innstillingen. Clemet understreket at hun ikke umiddelbart kunne ta stilling til alle enkeltforslagene, men lovet at departementet ville underlegge innstillingen en grundig behandling. Blant annet skal saken ut på høring til berørte instanser.
- Jeg vil likevel si at jeg ser positivt på forslaget om å etablere et offentlig nettsted der alle interesserte kan gå inn og studere ressurser, innsats og resultater ved den enkelte skole, sa Clemet.
