
26.08.2005
Hill-Marta Solberg, Arbeiderpartiet
- Den høye arbeidsledigheten har bitt seg fast
Statistisk Sentralbyrå (SSB) har i dag presentert nye tall for den sesongjusterte arbeidsledigheten (AKU-tall). SSB-statistikken viser at 112 000 var arbeidsledige i juni i år, mens det i juni 2004 var 107 000 arbeidsledige.
- Regjeringspartiene har i hele valgkampen sagt at arbeidsledigheten er på vei ned. Dette er feil. Den høye arbeidsledigheten har bitt seg fast. Tallenes tale er klar, sier nestleder Hill-Marta Solberg (Ap).
- Tallene fra SSB viser at regjeringspartiene ikke har dekning for å si at arbeidsledigheten er på vei ned, snarere tvert i mot. Det er alvorlig at regjeringspartiene gir inntrykk av en positiv utvikling når dette ikke er tilfellet, sier Solberg.
- Nå trenger landet en regjering som tar den høye arbeidsledigheten på alvor og som vil bekjempe den med alle virkemidler, avslutter Solberg.
