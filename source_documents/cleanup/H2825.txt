
Onsdag 29. mars 1995
Kristelig Folkepartis pensjonistforum utfordrer partiledelse og stortingsgruppe:
FLEKSIBEL PENSJONSALDER
KrFs pensjonistforum vil igjen peke på forslaget om fleksibel pensjonsalder. Det er et klart behov for mange slitne arbeidstakere for å gå av før oppnådd pensjonsalder. Vi ber partiet arbeide aktivt for å gjennomføre dette snarest, slik at alle kan få en verdig avslutning på yrkeslivet og at arbeidsplasser frigjøres til de mange unge som venter på å slippe til i yrkeslivet. Vi tror dette vil avhjelpe arbeidsledigheten noe.
RETTFERDIG PENSJONSORDNING FOR GIFTE OG SAMBOERE
Vi er sterkt opptatt av at det arbeides aktivt med å få til en lik pensjonsordning for ektepar og samboende ved en utjevning av beløpet. Ektepar må ikke diskrimineres i forhold til samboende. Aleneboendes penssjonisters pensjon må ikke reduseres.
INSTITUSJONSPLASSER
KrFs pensjonistforum er bekymret over mangelen på institusjonsplasser i mange kommuner. Vi ber om at vår Stortingsgruppe har dette i øye i forbindelse med bevilgningene til kommunene, og at kommunepartiene oppfordres om å prioritere dette område i valgprogrammet.
