
1. september 1999
Grete Knudsen
Sjokkert over barneministeren
Stortingsrepresentant Grete Knudsen komenterer her at statsråd Valgerd Svarstad Haugland avfeier Likestillingsombudets bekymring for at de kristne private skolene ikke følger likestillingslovens bestemmelser. Haugland kom med sine utsagn i NRKs P2 1. september.
Grete Knudsen er sjokkert over at barne- og familieminister Valgerd Svarstad Haugland i politisk kvarter på P2 i dag totalt avfeier Likestillingsombudets bekymring for at de kristne private skolene ikke følger likestillingslovens bestemmelser.
- Jeg skal ikke debattere Hauglands påstand om at kristendommen ikke er kvinnediskriminerende. Men det må være klart selv for henne at skoler som utelukkende lærer elevene om Bibelens syn på seksualitet og samliv, ikke oppfyller likestillingslovens formål om å fremme likestilling mellom kjønnene. Det mest graverende er likevel at Haugland totalt avviser problemet, før utdanningsminister Lilletun grundig har gått igjennom de problemstillinger ombudet reiser, sier Knudsen.
- Arbeiderpartiet ser svært alvorlig på denne saken, særlig i en situasjon hvor det opprettes stadig flere private skoler drevet av menigheter. Private skoler som får offentlig støtte er ikke omfattet av godkjenningsordningen for lærebøker, og vi er i tvil om hvorvidt departementets godkjenningsbrev er tilstrekkelig for å sikre at skolens læremidler bygger på likestilling mellom kjønnene. Vi vil derfor foreslå endringer i privatskoleloven, slik at vi sikrer at likestillingsbestemmelsene gjelder for de private skolene på lik linje med de offentlige, sier Grete Knudsen.
