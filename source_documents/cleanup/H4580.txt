
9. september 1999
Kjell Opseth
Opseth ber Sponheim orientere Stortinget
Stortingsrepresentant Kjell Opseth har i dag sendt brev til næringsminister Lars Sponheim hvor han ber statsråden orientere Stortinget om Hydros planer om salg av Dyno. Her er pressemeldingen fra Opseth:
- Jeg har merket meg at Hydro ønsker å selge sine eierandeler i Dyno. Salget ser ut til å være lagt opp på en måte som medfører at det er store muligheter for at utenlandske kjøpere vil overta selskapet. Dyno er et norsk industriselskap med en betydelig internasjonal aktivitet. Norge trenger denne type selskaper på norske hender, også i framtida. Dette er derfor en viktig industripolitisk sak. Særlig viktig er saken i en tid da Norges andel av verdenshandelen synker og oljeaktiviteten gjør oss stadig mer sårbar. Nærings- og handelsdepartementet er forvalter av den største aksjeposten i Hydro. På denne bakgrunn regner jeg med at næringsministeren er orientert om salget, fremholder Opseth i brevet.
På vegne av Arbeiderpartiets stortingsgruppe ber han statsråden orientere Stortinget om saken.
