
19.02.99 - 20.02.99
Rica Sjølyst Konferansesenter, Oslo
LANDSSTYREMØTE 19/2-99
Møtet behandlet følgende saker:
1. Den politiske situasjonen, v/Thorbjørn Jagland.
2. Forberedelsene til kommune- og fylkestingsvalget, v/Solveig Torsvik.
3. Programarbeidet. Siri Bjerke redegjorde.
1. Utnevning av æresmedlemmer.
Møtet vedtok følgende uttalelse:
"Velg varig velferd"
Siden stortingsvalget i 1997 har vi fått en større felles innsikt her i landet om at vi ikke kan basere velferdssamfunnet på høye gass- og oljeinntekter. I en internasjonal økonomi som preges av ustabilitet, trengs innenlandsk stabilitet. Det må være samsvar mellom landets verdiskaping og forbruk. Ansvarlig økonomisk styring blir viktigere enn noen gang. Vår felles framtidige trygghet og velferd må bygges på et holdbart økonomisk grunnlag og full sysselsetting - og ikke gjøres avhengig av svingende oljepriser.
Derfor må arbeid til alle alltid være jobb nummer èn. Alle ledige hender trengs i velferds-byggingen. Men i dag tyder mye på at ledigheten er på vei opp. Flere av landets største selskaper og hjørnesteinsbedrifter langs kysten har varslet redusert bemanning og permit-teringer. Det særnorske høye rentenivået og lave oljepriser bidrar til at investeringene i bedriftene går kraftig ned etter en lang periode med vekst. Allerede i høst forelå det klare beregninger som viste at arbeidsløsheten kunne øke i 1999. Arbeidsdirektoratet sier at den trolig kommer opp i 70000 arbeidsløse i løpet av året.
Dessverre har ikke Bondevik-regjeringen sett farene for økt ledighet i øynene. I finansdebatten før nyttår holdt finansminister Restad fast på at: "De siste tallene viser at vi vil få 0,1% lavere ledighet i 1999 enn i år". Han erklærte seg uenig med Arbeidsdirektoratets prognose. Beredskapen mot arbeidsløshet ble dermed praktisk talt tatt vekk fra statsbudsjettet. Arbeidsmarkedstiltakene ble halvert på en uansvarlig måte, slik at det ikke finnes aktive tiltak nok for å hjelpe de arbeidsløse. Statsministeren sier han vil vente å se hva utviklingen blir framover, før han eventuelt gjør noe. Men økende ledighet kan ikke unngås hvis regjeringen ikke gjør noe annet enn å vente og se.
Det er på denne bakgrunnen arbeiderbevegelsen nå tar til orde for å gjenreise solidaritetsalternativet. Situasjonen krever at myndighetene går fra passivitet til aktiv og ansvarlig handling. Dersom regjeringen mener noe med å redusere forskjellene i samfunnet, burde den begynne med å rette opp sine usosiale kutt i innsatsen for de ledige. Faren er at den igjen er for seint ute - på samme måte som da den burde strammet inn for å unngå de store renteøkningene i 1998. Nå må vi få økt sysselsettingstiltakene tilbake til et forsvarlig nivå. Her kan regjeringen i praksis vise at den har vilje til samarbeid med Arbeiderpartiet.
Ved vårens mellomoppgjør må vi komme tilbake til trepartssamarbeid mellom staten og partene i arbeidslivet. Fagbevegelsen lover å vise moderasjon og kollektiv fornuft dersom myndighetene bidrar til å starte reformen for etter- og videreutdanning. Den vil gi arbeids-takere, bedrifter og samfunn nye konkurransefortrinn, og dermed motvirke økt ledighet. Staten må bli enig med partene i arbeidslivet om utdanningsfond og studiefinansiering, om lovforslag om individuell rett til tre års utdanningspermisjon og videregående opplæring for voksne, samt om opptak ved høyere utdanningsinstitusjoner ut i fra realkompetanse. Arbeiderpartiet vil støtte at myndighetene griper de mulighetene som fagbevegelsens vilje til satsing på kunnskap gir. Situasjonen kaller på samarbeid og felles innsats for full sysselsetting.
Ny vekst i distrikts-Norge
Vi må tenke på alle deler av landet når vi vil gjenreise og videreutvikle solidaritetsalternativet. Her vil utvikling av næringslivet i distriktene være en hovedoppgave. Siden syttitallet har veksten i offentlig sektor gitt et stort antall arbeidsplasser i distrikts-Norge. Nå trengs det en næringspolitikk som kan gi nye muligheter for varig vekst også i næringslivet i distriktene. For at en slik satsing skal bli vellykket, må vi legge opp til:
· Videreforedling og bearbeiding av råvarer, framfor ensidig råvareeksport - Lønnsom, konkurransedyktig og bærekraftig produksjon, som ivaretar ressursgrunnlaget - Aktivt og langsiktig eierskap, bl a med staten som partner, som kan motvirke utflagging av bedrifter
· Likeverdig adgang til et bredbånds høyhastighets IT-nett i alle deler av landet; noe som er avgjørende for bedriftenes markedskontakt, for telependling eller fjernarbeid, og for andre sentrale formål som fjernundervisning og utvikling av telemedisin.
På denne måten kan distrikts-Norge gjøres til et attraktivt sted for langsiktige og framtidsrettede investeringer. Dette må skje i et samarbeid mellom staten og næringslivet, hvor staten særlig bidrar til økt næringsrettet forskning. Arbeiderpartiet har gått inn for at det skal etableres et Norges forskningsfond basert på midler som staten får inn ved å selge statlige aksjer. På denne måten kan noe av statens formue omplasseres til utvikling av nye produkter og produksjonsmetoder, særlig innen framtidsrettede distriktsnæringer.
Her vil også en aktiv Europapolitikk få økende betydning. Sysselsettingen og velferden i alle deler av landet henger nemlig nøye sammen med at 75 pst av vår eksport går til EU-området. Ikke minst derfor er EØS-avtalen så viktig. Når EU om noen år utvides østover, økes også EØS-markedet med flere titalls millioner mennesker. Land som i dag gir oss tollfri adgang for fiskeprodukter, blir dermed omfattet av EØS-reglene. Derfor må det drives et aktivt arbeid for forbedring av dem, særlig når det gjelder markedsadgang for fiskeprodukter.
Nei til Frp-samfunnet
Ved alle tre budsjettbehandlinger til nå har Bondevik gått i allianse med Hagen. Dermed blir politikken gradvis dreid imot Fremskrittsparti-samfunnet. Der fins det ikke mye igjen av distriktspolitikk og sysselsettingstiltak, og dagens sykelønnsordning svekkes. Frp er heller ikke for skolefritidsordningen eller full barnehagedekning, og prioriterer ikke den offentlige enhetsskolen. Istedenfor å vise hjerterom overfor våre nye landsmenn, spekulerer de åpenlyst i intoleranse. Vi er enige i Bondeviks uttalelser om samarbeid med Hagen på KrFs landsmøte før stortingsvalget - de er like riktige selv om statsministeren selv har sviktet dem. Han sa da: "Dette er umulig for KrF. Da svikter vi vårt arbeide for de svakstilte, i u-hjelpen, i alkoholpolitikken og i kampen for bedre økonomisk utjamning."
Likevel har Bondevik-regjeringen senere gitt Frp en toneangivende rolle på borgerlig side. Dette gjør det nødvendig å føre en verdikamp for velferdssamfunnet, både som grunnidè og praktiske velferdsløsninger. Velferdssamfunnets bygger på at vi skal ta vare på hverandre og skape den nødvendige grunntryggheten, slik at alle kan leve sitt liv i frihet. Vi går sammen om fellesløsninger betalt over skatteseddelen, i stedet for at hver enkelt skal kjøpe seg inn i et marked. Slik bygger vi likeverd og like muligheter for alle. Vi har lovfestet forbud mot rasisme, og konkretisert dette ved blant annet nye regler mot diskriminering i arbeidslivet.
Det er dette som nå utfordres. Det er grunntryggheten i fellesløsningene som Frp går løs på med sin kamp for full privatisering. I deres rendyrkede stykkprissamfunn vil størrelsen på lommeboka avgjøre kvaliteten på tilbudene. I større grad enn på lenge er det er nødvendig å sloss for de fellesverdier og grunnprinsipper som velferdssamfunnet er bygget på, bl a: - Alle har samme menneskeverd og skal sikres likeverdige muligheter for utdanning, bolig og arbeid - Alle som trenger hjelp skal ha like gode helse- og omsorgstilbud, uavhengig av lommeboka - Alle er tjent med den tryggheten vi kan skape i et velferdssamfunn bygd på rettferdig fordeling.
Lik rett til deltakelse og inkludering for alle grupper i samfunnet har vært dette århundrets lange linje, enten det gjelder arbeiderklassen, kvinnene, eller funksjonshemmede. Denne linjen må føres videre inn i et nytt århundre. Nye minoriteter og grupper med ulik seksuell legning må inkluderes på lik linje med andre. Fellesskapet blir alltid splittet og svekket hvis det stenger folk ute. Det blir forgiftet og gradvis ødelagt hvis ikke menneskeverdet blir beskyttet.
Arbeiderpartiet vil stå opp mot alle former for intoleranse, rasisme og diskriminering. Vi oppfordrer alle til å støtte aktivt opp om arbeiderbevegelsens Fellesaksjon mot diskriminering og rasisme som nå organiseres i alle fylker. Det er nødvendig å vise at vi er mange medmennesker som tror på solidaritet, menneskeverd, toleranse og rettferdig fordeling. Holder vi ikke fast på at dette skal gjelde alle, gjelder det til slutt ingen.
Kraftsentrum for velferd
Samtidig som vi kritiserer alliansen mellom Bondevik-regjeringen og Frp, vil vi etablere et reelt kraftsentrum for velferdsbygging i norsk politikk. Bare et slikt kraftsentrum kan klare å møte det nye høyre og ta tak i utfordringene i velferdssamfunnet. Her vil Arbeiderpartiet se sitt ansvar for være tyngdepunkt og drivkraft. Den første styrkeprøven blir høstens fylkestings- og kommunevalgkamp. I årene som kommer vil varig tillit og oppslutning om fellesløsningene avhenge av at vi greier å omstille og omfordele innenfor knappe rammer, slik at vi kan skaffe rom for:
· Satsing på gode helsetjenester, trygg eldreomsorg og sikring av folketrygden. I tråd med vårt valgløfte om å sette eldre og helse først vil vi sørge for gjennomføring av eldreplanen, kreftplanen, psykiatriplanen og fastlegeordningen. Skal vi på denne måten greie å ivareta grunntryggheten i velferdssamfunnet, må en økende andel av verdiskapningen brukes på helse, eldre og pensjoner.
· Ti nye år med satsing på utdanning. Kvaliteten i skolen må heves hvert eneste år framover med hensyn til skolebøker, datamaskiner i skolen, etterutdanning og oppdatering av lærere, inneklima og skolebygninger. Det må lages en tilstandsrapport for norsk skole, slik at vi hvert år kan måle om det går framover. Full barnehagedekning er en viktig og nødvendig basis for denne utviklingen av kunnskapssamfunnet.
· Særlig i de største byene er behovet for rimelige boliger for unge og utdanningssøkende mye større enn tilbudet. Arbeiderpartiet vil derfor at det utarbeides et nasjonalt utbyggingsprogram for boliger til disse gruppene - basert på samarbeid mellom staten, kommunene og boligsamvirkene. Det trengs en oversikt over statlige tomtearealer som kan omreguleres til boligformål i denne forbindelse, og det bør opprettes et statlig taps- og risikofond.
· Det er også stort behov for å ta grep om tunge sosiale og menneskelige problemer knyttet til alvorlig rusmisbruk. Blant disse er overdosedødsfallene, som ikke bare er begrenset til hoved-stadsområdet. Vi kan ikke unnlate å ta i bruk virkemidler vi har sett at virker. Erfaringene med metadonbehandling er gode, og Arbeiderpartiet vil derfor at tilbudet gjøres landsomfattende.
· Vold og kriminalitet må møtes både med forebyggende tiltak blant barn og unge og med et politi og rettsvesen som kan sørge for raske og klare reaksjoner. For å skape trygge nærmiljøer og bedre grensesettting er gode barnehager, skoler, skolefritidsordninger, biblioteker og fritidsklubber avgjørende. En stor andel av voldshandlingene, og særlig av hjemmevolden, begås i beruset tilstand. Innsatsen for å bekjempe volden kan derfor ikke skilles fra arbeidet med å forebygge bruk av rusmidler, og med å bedre ettervernet for ferdigbehandlede klienter.
· Ingen av disse velferdsutfordringene kan løses ved å gå i allianse med Frp. Deres politikk vil bare gi et hardere og mer konfliktfylt samfunn med større forskjeller. En hovedutfordring foran høstens kommune- og fylkestingsvalg blir derfor å si nei til den samfunnsutviklingen vi får om Bondevik-regjeringen fortsatt støtter seg på Hagen. Vi vil appellere til alle medmennesker om isteden å bli med på å skape et kraftsentrum for menneskeverd, rettferdighet, solidaritet og likeverdige velferdsløsninger for alle.
