
22. mai 2000
Thorbjørn Jagland
J@glandbrev
I dette J@gland-brevet fra 22. mai tar partileder Thorbjørn Jagland opp spørsmålet om mer medbestemmelse. Han forklarer hvorfor Arbeiderpartiet vil øke det lokale selvstyret, og tar igjen til orde for konkret fornyelse av offentlig virksomhet i Norge.
I dag starter Regjeringen for alvor arbeidet med neste års statsbudsjett. Budsjettet har innvirkning for hverdagen for hver enkelt av oss, fordi det bestemmer hvor mye penger vi skal bruke på skole, på helse, på eldreomsorg og størrelsen på skatter og avgifter.
Budsjettforslaget fra Regjeringen skal legges fram i oktober, og blir Arbeiderpartiets fremste mulighet til å vise hvilke områder vi vil prioritere. Vi får bare dette ene budsjettet å legge fram før stortingsvalget i 2001. Da blir det en utfordring å få fram partiets profil og partiets program i dette budsjettarbeidet.
Jeg skal ikke komme med noen lekkasjer fra dette budsjettarbeidet nå, men noe av satsingen vår er imidlertid kjent allerede. På fredag presenterte vi Regjeringens opplegg for kommuneøkonomien neste år, hvor vi følger opp løftene våre med med betraktelige forbedringer i kommunene. For neste år tar vi sikte på å øke kommunesektorens inntekter med mellom 3,5 og 4 milliarder kroner. Om lag halvparten av dette vil være såkalte "frie midler", det vil si penger som kommunene selv bestemmer hvordan de skal bruke.
Mange kommunepolitikere har klaget over at staten detaljstyrer alt for mye, og at økonomien ikke tillater reelle politiske prioriteringer på det lokale planet. Det har de gjort med rette. Jeg har aldri trodd på at vi her inne i Oslo best vet hvordan innbyggerne på Tolga skal bruke pengene sine. Det kan de som bor der selv bestemme. Det er slikt vi har kommunestyrer til. Samtidig ser vi også at ordningen med øremerking på mange områder har ført til unødig mye byråkrati. Vi har eksempler på øremerkede prosjekter hvor 1/3 av pengene har gått til planlegging, 1/3 til rapportering og kun 1/3 til selve formålet med tilskuddet. Slikt går ikke an.
Derfor vil vi de nærmeste årene avskaffe over halvparten av de øremerkede tilskuddsordningene, og heller overlate prioriteringene til kommunene selv. Vel 14 milliarder kroner som i dag er øremerket, skal innlemmes i kommunenes generelle inntektssystem. Noe øremerking blir imidlertid beholdt, blant annet knyttet til helsesektoren. En slik omlegging har også Senterpartiet snakket mye om, men tilsvarende forslag ble aldri fremmet så lenge Odd Roger Enoksen satt i kommunalministerstolen.
Dette er en av flere metoder Arbeiderpartiet bruker for å gi det lokale selvstyret et reelt innhold, og hvor vi setter fokus på at folk selv skal få større innflytelse og medbestemmelse over hvordan de har det. Vi har hatt en sterk vekst i antall ansatte i kommunene de siste 10 årene - en vekst som bare vil fortsette i fremtiden. Men det er viktig at disse ansatte er med og gir et bedre tilbud til innbyggerne - at de ikke brukes til mer byråkrati og økt skjemavelde.
Regjeringen har sagt at vi vil fornye og modernisere offentlig sektor. Dette betyr ikke at vi skal bygge ned det offentlige tjenestetilbudet. Tvert i mot. Det må styrkes kraftig, dersom vi skal nå vårt overordnede mål om en mer rettferdig fordeling. Men vi må tørre å se med kritisk blikk på hvordan det offentlige fungerer i dag. Derfor gjennomgår vi nå både organiseringen av statsforvaltningen og de forskjellig forvaltningsnivåene, slik som fylkeskommunens oppgaver og organisering.
Vi må også innse at det offentlige alene ikke kan ansvaret for en utvikling mot mer rettferdighet og en bedre fordeling. Det er verken mulig eller ønskelig. Vi er nødt til å ha et samspill hvor både private og frivillige organisasjoner er med og tar ansvar for samfunnsutviklingen.
For å finansiere velferden trenger vi et sterkt og nyskapende næringsliv - bygd på utdanning og forskning, som skaper arbeid og utvikling over hele landet. For å utvikle samfunnet trenger vi et livskraftig kulturliv som tar hele mennesket i bruk. For å sikre også framtidige generasjoner et godt liv, må vi ta hensyn til miljø- og forurensingsproblemer. Fornyelse av offentlig sektor er derfor bare en del av løsningen, men en viktig og kanskje avgjørende del. Jeg mener vi må trekke næringslivet, kulturlivet og miljøorganisasjonene inn i dette arbeidet. Disse miljøene må utfordres til å engasjere seg sterkere i hvordan samfunnet skal se ut. Målet må være en mer rettferdig fordeling, mer medbestemmelse og et bedre velferdssamfunn som tar vare på alle. Så enkel og så vanskelig vil denne jobben være.
