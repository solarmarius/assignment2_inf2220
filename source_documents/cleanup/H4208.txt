
tirsdag 13. mai 1997 15:10:41
Revidert nasjonalbudsjett Lars Sponheim, Venstre:
- Ingen store budsjettomkamper
- Regjeringens forslag til revidert nasjonalbudsjett er preget av at regjeringen er tilfreds med det statsbudsjettet som ble vedtatt av sentrumspartiene og regjeringspartiet før jul. Arbeiderparti-regjeringen har åpenbart innsett at den er en mindretallsregjering.
- Alle anslag for den økonomiske utviklingen viser at høstens budsjettforlik var ansvarlig, og et svært godt bidrag for videre velferds- og sysselsettingsutvikling.
Venstre er kritisk til at regjeringen ikke er villige til å gjøre noe med det svært høye rentenivået i Statens Lånekasse for Utdanning, og vil i budsjettbehandlingen gå inn for at renten i settes ned med 1 %-poeng.
Plassering av oljefondet i aksjer
Venstre er i utgangspunktet ikke avvisende til at en andel av oljefondet bør kunne plasseres i aksjer i utlandet.
- Det er nødvendig å finne en riktig avveining mellom avkastning og risikoeksponering på oljeformuen. I utgangspunktet bør andelen av fondet som skal plasseres i aksjer begrenses til 30 %.
- Det må være klare retningslinjer for hvilke virksomheter det er aktuelt å investere i. Hensyn til menneskerettigheter og miljø må komme inn som en del av vurderingsgrunnlaget. Investerte midler må raskt kunne trekkes ut dersom aktuelle virksomheters aktiviteter står i motstrid til slike hensyn.
