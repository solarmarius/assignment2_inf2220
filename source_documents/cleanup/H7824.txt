
2003
Karasjok Venstre
FOR ENKELTMENNESKET, MILJØ OG KULTUR
KARASJOK - har store muligheter!
Venstre ønsker en politikk for Karasjok som øker trivselen, tryggheten og tar vare på alle som bor i denne fine bygda vår med store utviklingsmuligheter.
Her bor mange mennesker med ulik bakgrunn og behov. Venstres ideologi er derfor som skapt for vårt samfunn: Respekten for enkeltmennesket, kombinert med ansvar for hverandre er partiets grunntanke.
Barn og ungdom er Karasjoks framtid og forholdene skal legges til rette for et godt oppvekstmiljø og et forbedret skoletilbud. Eldre skal gis en trygg alderdom. Venstre er et grønt alternativ som tar hensyn til mennesker og miljø. Likestilling er viktig for Venstre.
Venstre er et sosialliberalt parti som bygger sin politikk på kristne og humanistiske prinsipper.
Venstre - Mer frihet - mer ansvar Sosialt - liberalt - nytenkende
DEMOKRATI OG FOLKESTYRE:
 Venstre ønsker et levende demokrati med mange deltagere og et bredt engasjement fra Karasjoks befolkning. Alle skal bli hørt!
 Åpenhet på alle nivå i forvaltninga er svært viktig for Venstre - en åpen kommune som yter alle innbyggerne service er helt avgjørende.
 Venstre vil oppheve kommunens pressereglement - ytringsfriheten er svært sentral i et levende demokrati.
 Politikerne skal ta makta tilbake - i dag er altfor mange oppgaver delegert bort.
 Venstre vil ha rådmann- og andre lederstillinger i kommunen på åremål.
SKOLE OG UNDERVISNING
 Hele skoleanlegget har i altfor lang tid vært nedprioritert i vår kommune. Venstre vil rive det gamle ungdomsskolebygget og bygge et nytt på den samme tomta. Resten av anlegget opprustes el. det bygges nytt etappevis. Inne- og utemiljøet skal vies større oppmerksomhet for å skape et bedre lærings- og arbeidsmiljø. Brannsikkerheten må tas på alvor.
 Støtte bygging av nytt svømmeanlegg i tilknytning til skolene. hvor alle uansett bakgrunn føler seg hjemme og blir styrket i sin identitet - både de med samisk og de med norsk som hjemmespråk. Det skal tas hensyn til foreldrenes ønsker dersom de vil opprettholde flyttsamekretsen - dette er i henhold til Venstres ideologi og respekten for andres valg.
 Samisk og norsk skal være likeverdige språk for alle elever i grunnskolen. Skal vi oppnå tospråklighet må uttrykket «2.språk» fjernes ettersom det gjør dette språket mindre viktig. Fagene samisk, norsk, matematikk og engelsk skal styrkes betraktelig og tilføres ressurser. Det er for mye prosjektarbeid i skolen idag.
 Lærere skal tilbys permisjon med lønn for å studere samisk, norsk, matematikk, engelsk, naturfag og IT mot bindingstid i kommunen.
 Økt satsing på IT i grunnskolen.
 Styrke skoletilbudet for funksjonshemmede elever.
 Gjenopprette det svært viktige tilbudet som var ved Siida.
 Lokale læreplaner må utarbeides og brukes.
 Det rusmiddelforebyggende arbeidet, mobbing og vold skal tas på alvor.
 Utvikle kulturskolen, barnehagene, SFO og støtte etablering av en leirskole.
 Styrke opplæringstilbudet for voksne og eldre innen samisk, norsk og IT.
 Støtte videreutviklinga av Samisk videregående skole.
NÆRINGSLIV OG ARBEIDSPLASSER:
 Venstre ønsker en storsatsing i vår kommune på utmarksnæringene. Vi har så mange ubrukte, fornybare ressurser i utmarka (fisk, vilt, bær) som i dag ikke blir benyttet til å skape arbeidsplasser. Produktutvikling og videreforedling med utgangspunkt i lokale råvarer gir store muligheter. Det må etableres en mottaks- og foredlingsbedrift for utmarksprodukter.
 Støtte småbedrifter og nyetableringer.
 Det offentlige veiledningsapparatet må styrkes og skjemaveldet forenkles.
 Reindriftskvinnenes rettigheter i næringa må styrkes.
 Produktutvikling og videreforedling av reinkjøtt må skape nye arbeidsplasser.
 Reindriftsadministrasjonen må flyttes til Karasjok.
 Støtte opp om landbruket og skogbruket. Videreforedling og produktutvikling innen disse næringene er nødvendig for å øke lønnsomheten. Rein mat, matvareberedskap, et velpleid kulturlandskap og skogskjøtsel er viktig.
 Oppfordre unge til å ta landbruksutdanning.
 Det skal bli enklere å overta nedlagte gårdsbruk. Støtte tiltak som fremmer bruk og nydyrking av arealer på nedlagte bruk.
 Reiselivsnæringa må kunne bli en helårsbeskjeftigelse for flere. Vinterturismen har store utviklingmuligheter.
 Støtte opp om handels-, service- og overnattingsstedene.
 Ta tak i problemet med den frie campingen som foregår overalt i kommunen.
HELSE OG SOSIAL
 Jobbe aktivt for å få en stabil tannlege- og legedekning.
 Helsesøstertjenesten må utvides og barnevernet styrkes.
 Hjemmehjelpsordningen må utbygges, eldre skal kunne bo hjemme så lenge de vil og klarer det.
 Støtte det samiske krise- og incestsenteret.
 Støtte den samiske spesialisthelsetjenesten.
 Styrke det holdningsskapende arbeidet mot rusmiddelbruk.
 Gå til umiddelbar anskaffelse av en ny gyn.stol på Helsesenteret. Den vi har i dag har antikvarisk verdi.
KULTUR OG IDRETT
 Ta barn og unge på alvor og lytte til deres ulike behov. Det er viktig at vi har ulike former for kultur- og idrettstilbud.
 Støtte de frivillige organisasjoners barne- og ungdomsarbeid da de gjør et meget viktig forebyggende arbeid.
 Opprette et rusfritt tilbud for ungdom fra 16-19år.
 Jobbe for at den samiske kunstsamlinga ved museet får egnede lokaler.
TRAFIKK OG SAMFERDSEL
 Øke trafikksikkerheten ved sikring av skoleveier, bygging av gang-, sykkelveier og veilys. Gjøre veien forbi skolene enveiskjørt.
 Utbedre Anarjokveien og veien inn til Frivillighetssentralen.
 Gå inn for å få et tilfredsstillende busstilbud til og fra Karasjok.
 Jobbe aktivt for at det blir gjort noe med den dårlige mobildekningen.
NATUR OG MILJØ
 Naturen skal brukes - ikke forbrukes !
 Gå imot mineralleting som vil medføre store naturinngrep.
 Motorisert ferdsel i utmarka skal foregå på naturen og miljøets premisser.
 Styrke oppsyn og kontroll av våre naturområder.
 Flere steder for desinfisering av fiskeutstyr og tømmeanlegg for bobiler o.l. må opprettes. Utlendinger må kun gis adgang til å fiske i spesielle vann for å hindre spredning av sykdommer.
 Styrke varslingsrutiner og beredskap maksimalt med tanke på ev. ulykker.
 Etablere et offentlig toalett i sentrum av bygda.
 Opprette en permanent miljøvernlederstilling.
FINNMARKSLOVEN
 Grunnlovens § 110A om samene og ILO-konvensjonen nr. 169 om urfolks landrettigheter må oppfylles. Naturressursene og hvordan disse forvaltes er helt avgjørende med tanke på å bevare og sikre samisk kultur og levemåte.
 Alle må beholde de rettigheter de har i dag i forhold til å bruke og høste av naturen.
 Det lokale folkestyret må styrkes.
STEM VENSTRE - dersom du vil se neste generasjon i øynene!
