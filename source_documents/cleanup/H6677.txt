
19.1.03
SV
Henriette Westhrin forelått som ny nestleder i SV
Valgkomiteen i SV la i går, lørdag 18. januar 2003, frem sin innstilling til sentral- og landstyremedlemmer i SV.
- Vi har lagt fram et forslag til sentralstyre som sikrer partiet både erfaring og fornyelse i en spennende og krevende tid for SV sier Kari Pahle. Som leder av valgkomiteen i SV, la hun i går fram forslag til ny partiledelse i SV.
- Kari Pahle trakk spesielt fram valgkomiteens enstemmige forslag på ny nestleder, Henriette Westhrin. Hun har ennå ikke fylt tretti år, men har lang erfaring både i SV og i andre organisasjoner, sier Pahle.
Henriette Westhrin engasjerte seg først i miljøvernspørsmål i hjembyen Kragerø gjennom Natur og Ungdom. I dag arbeider hun som forbundssekretær i Fellesorganisasjonen for barnevernspedagoger, sosionomer og vernepleiere, FO.
- Erfaringen både fra miljøbevegelsen og fagbevegelsen er viktig for et parti som er opptatt av miljø og rettferdighet, sier Kari Pahle. Henriette Westhrin har i tillegg lang erfaring i SV. Hun har sittet i sentralstyret og er i dag landsstyremedlem. I tillegg har hun vært leder av Telemark SV og kommunestyrerepresentant i Kragerø.
Henriette Westhrin er den eneste nye i partiets toppledelse. Kristin Halvorsen tar gjenvalg som leder. Det samme gjør nestleder Øystein Djupedal og partisekretær Bård Vegar Solhjell.
