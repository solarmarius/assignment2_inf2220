
Mandag 9. mars 1992
Uttalelse fra landsstyret i Kristelig Folkepartis Kvinner
GARANTERT MINSTELØNN FOR LEDIGE
Landsstyret i Kristelig Folkepartis Kvinner, samlet til møte i Oslo 6. og 7. mars 1992, synes det er et paradoks at det er satt "tak" på hva en arbeidsledig kan få i støtte, mens det ikke er satt noen nedre grense.
Regjeringen må snarest ta initiativ for å få rettet opp i disse forhold. Vi må ikke få en ny gruppe fattige som er avhengige av sosialstønad for å overleve, blant de arbeidsledige.
Med dagens regler mottar en arbeidsledig 62 prosent av tidligere lønn, opp til kr. 213.000,oo. En slik sats innebærer at en lavtlønnet som for eksempel har tjent kr. 100.000,oo, som arbeidsledig bare får kr. 62.000,oo å leve av.
Landsstyret i KrFK foreslår derfor at ledige som har hatt lønn opp til kr. 150.000,oo, får 90 prosent av tidligere lønn ved ledighet. I tillegg må det nå skje en kraftig oppjustering av forsørgertillegget for barn. Dette har nå stått på kr. 6,oo pr. dag helt siden 1975.
