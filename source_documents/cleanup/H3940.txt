
29.9.2000
Jorunn Ringstad,
Pressemelding fra
Kommentar til Nasjonal Transportplan:
AP FORSTERKAR SENTRALISERINGA AV SAMFERDSELSMIDLANE
- Arbeidarpartiet legg opp til ein gigantisk sentraliseringspolitikk i Nasjonal Transportplan, seier Jorunn Ringstad som er Senterpartiet sitt medlem i Samferdselskomiteen. Forslaget til Nasjonal Transportplan viser at Arbeidarpartiet ønskjer å halde fram med sentraliseringa av samferdselsmidlane også i dei neste tiåra. Nasjonal Transportplan er gjennomsyra av ein bevist sentraliseringspolitikk, seier Ringstad.
Dei store prosjekta som er lagt inn i Nasjonal Transportplan er i det sentrale austlandsområdet. Investeringsramma blir derfor i stor grad konsentrert i dette området.
- Forslaget til Nasjonal Transportplan bør vere eit varsku til folk i distrikta. Det er nettopp Distrikts-Norge som må lide for den sentraliseringa av samferdselsmidlane som Arbeidarparitet no legg opp til. Når Arbeidarpartiet prioriterer det sentrale austlandsområdet blir det lite igjen til resten av landet. Dei sårt trengte midlane for å betre kommunikasjonane spesielt vegstandarden i utkantane, er ikkje Arbeidarpartiet villig til å prioritere. Arbeidarpartiet gir med dette eit klart signal som eg håper folk i Distrikts-Norge merkar seg, seier Jorunn Ringstad.
Senterpartiet ønskjer ein balansert samferdselspolitikk der ein tar omsyn til at samferdselsutfordringane må løysast med ulike verkemiddel i sentrale byområde og distriktsområde. Standardheving og utbygging av veg blir prioritert i distrikta. Samtidig som vi prioriterer kollektivtiltak i byar og bynærme område for å kunne løyse miljøproblema.
Senterpartiet meiner at investeringsramma som er lagt inn i Nasjonal Transportplan er for defensiv. Senterpartiet vil foreslå en kraftig styrking av løyvingane til drift og vedlikehald av vegnettet, spesielt for å betre vegstandarden og betre trafikktryggleiken. Riks- og fylkesvegnettet vil bli prioritert. Senterpartiet vil foreslå ei styrking av kollektivtrafikken i byane. Senterpartiet vil vidare foreslå auka løyvingar for å sikre betre rabattordningar og gunstigare ferjetakstar. Senterpartiet har eit langsiktig mål om å gjere ferjer gratis her i landet.
