
2003 - 2007
Oslo Arbeiderpartis kommunevalgsprogram
Oslo er en flott hovedstad med fantastisk beliggenhet. Hit er folk kommet fra fjern og nær opp gjennom århundrene. I dag fremstår Oslo som et spennende mangfold av mennesker og kulturer. Det er en god ting. Men det er ikke bra at forskjellene i Oslo er i ferd med å bli større, - mellom ulike befolkningsgrupper, mellom rik og fattig, mellom øst og vest. I Arbeiderpartiet er vi overbevist om at en by med mindre forskjeller blir en bedre og tryggere by.
Arbeiderpartiet ser på byens innbyggere som borgere med rettigheter og plikter. Frihet, likeverd og solidaritet skal etter vår mening være de verdiene vi skal bygge byen på. Frihet gir hver av oss muligheter. Likeverd betyr at alle har samme verd, og skal ha samme muligheter. Solidaritet er å ta ansvar for hverandre.
Vi vil at byen skal være romslig og rettferdig. Det betyr at byen skal møte sine borgere på en vennlig og positiv måte. I sin kontakt med borgerne skal oppgaven alltid være å finne tilfredsstillende løsninger på de problemer og oppgaver vi står overfor. Rettferdighet er det sterkeste krav som må stilles i politikken. Det betyr at alle skal oppleve at de blir rettferdig behandlet og at resultatene også blir opplevd som rettferdige.
Det står alltid viktige kamper i en vital og levende by som Oslo. Når dette skrives, står det kamper om det kommunale kinotilbudet, og om trikkens fremtid i byen. Det står også kamp om hvordan kultur- og opplevelsestilbudet skal være for byens borgere. Kampen for trikken er også en kamp for miljøet. Arbeiderpartiet kan love å kjempe hardt for de sakene vi mener er viktige for byens befolkning. Hensynet til borgernes behov og interesser skal alltid gå foran kommersielle interesser, politiske kjepphester og andre særinteresser.
Vi skal føre en politikk som gjør hverdagen litt enklere. Vårt mål er at Oslo kommune skal gi bedre service, lengre åpningstider og raskere saksbehandling. Siden vi alle er forskjellige, må tilbudene i kommunen være tilpasset hver enkelt.
Derfor inviterer vi byens borgere til et samarbeid til byens beste. I dette program et har vi valgt ut en del av de sakene vi forplikter oss til å gjennomføre i de neste fire årene. Det handler om rettferdighet, trygghet og romslighet. Det handler simpelthen om Oslo som byen med det store hjertet.
Hilsen Oslo Arbeiderparti
Oslo  romslig og rettferdig
En by som gir deg muligheter
Arbeiderpartiet vil ha en inkluderende skole, der alle elever kan møtes og tilhøre et fellesskap. Derfor er det viktig for oss å videreutvikle den offentlige fellesskolen.
Alle elever skal få en god opplæring, tilpasset egne evner og behov. Skolen skal være et sted hvor elevene blir kunnskapsrike og godt utdannede, samtidig med at de lærer respekt og forståelse for hverandre i et mangfoldig Oslo. Vi skal jobbe sammen for å aktiv motarbeide mobbing og alle former for diskriminering.
Arbeiderpartiet vil føre en rettferdig boligpolitikk. Vårt mål er at alle skal ha råd til en anstendig bolig i et godt bomiljø. Vi vil at kommunen skal ta et større ansvar for boligbyggingen i Oslo. Vi kan ikke akseptere at unge mennesker blir presset ut av byen fordi de ikke har råd til å bo her. Oslo har mange muligheter, vi har viljen til å benytte oss av dem.
Vi vil gjøre det mulig for alle som kommer som innvandrere til byen å bidra med sine erfaringer og sine kunnskaper. Vi må gi norskopplæring og yrkesopplæring, og bli enige om felles regler for hvordan vi vil ha det i nærmiljøene våre. På den måten gir vi alle muligheten til å beholde sine kulturelle særpreg, samtidig med at vi respekterer hverandre.
Oslo skal være en by som gir deg mange muligheter. Vår oppgaver er å sørge for at valgmulighetene er de samme for alle.
Derfor vil Arbeiderpartiet fra 2003 til 2007:
Bygge boliger til folk flest!
Bygge flere boliger
Markedet alene kan ikke løse boligproblemene i Oslo. Kommunen bør kjøpe tomter og klargjøre dem for boligbygging. Vi må regulere flere tomter til boligbygging. Vi vil stille krav om at kommunale tomter som selges, skal bygges ut innen et visst antall år. Vi skal sørge for at det ferdigstilles 4000 boliger i året. Mer enn 500 000 kvm næringslokaler står tomme. Vi vil legge til rette for å gjøre om næringsbygg til boliger ved hjelp av omregulering, oppkjøp, festepolitikken og om nødvendig ekspropriasjon.
Bygge boliger til ungdom
Vi vil bygge 1000 startboliger. Startboligen er en lavinnskuddsbolig hvor prisen blir justert etter prisstigningen, og med en spareordning som gjør at beboerne kommer seg inn på boligmarkedet. Husbankens tilbud om startlån skal være et tilbud til alle som går til innkjøp av sin første bolig. Vi vil stille krav til nøkternhet og betalingsevne.
Sikre kommunale boliger folk kan bo i
Vi vil øke antallet kommunale boliger og kjøpe boliger spredd over hele byen. Oslo kommune kan ikke lenger ta markedsleie i de kommunale boligene. Vi vil gjøre det billigere å bo i de kommunale boligene, slik at de som bor der ikke blir tvunget til å gå på sosialkontoret for å kunne betale husleien. De kommunale boligene skal settes i skikkelig stand. Beboerne bør være representert i styret for de kommunale boligene.
Legge ned hospitsene
Vi mener at hospits er et uverdig botilbud. Disse skal avvikles i løpet av fire år, og det skal etableres alternative boliger med oppfølging tilpasset den enkeltes boevne.
Planlegge for framtida
Arbeiderpartiet vil at Oslo kommune skal legge langsiktige planer for hvordan byen skal se ut. Særlig vil vi planlegge Bjørvika, Ensjø og Gjertsrud-Stensrud så vi får plass til flest mulig boliger som vanlige folk har råd til. Vi vil bygge tettere ved t-banelinjene og ved de store kollektivknutepunktene, og bygge flere boliger mellom ring 2 og 3.
Skape gode bomiljøer
Vi vil legge stor vekt på helhetlig og godt gjennomtenkt byplanlegging, med god arkitektur og estetikk og design. Høyhus kan bygges der det naturlig kan innpasses, så fremt det inngår i en helhetlig områdeplan. Folk skal føle seg trygge nattetider i Oslo. Vi vil ruste opp utearealene og sørge for god belysning i gater, parker og offentlige områder.
Gi alle barn sjansen til å lære!
· Bygge gode og billige barnehager til alle
På Stortinget har man blitt enige om at alle barn skal ha rett til barnehageplass til maks 1500 kroner, i en barnehage med dyktige og kvalifiserte ansatte. Vi vil følge opp denne satsningen i Oslo. Vi skal lage en forpliktende plan for utbygging og vedlikehold av barnehager i Oslo. Søskenmoderasjonen skal utvides så man får moderasjon hvis man har barn både i barnehage og skolefritidsordning. Vi vil beholde lavere satser tilpasset dem med de laveste inntektene.
· Gi en god undervisning
Elevene skal få en undervisning av god kvalitet, og som er tilpasset den enkeltes behov og evner. Ressursene må fordeles mellom Oslos skoler slik at elevene sikres et likeverdig undervisningstilbud, uansett hvor i byen elevene bor. Skolene skal ha nok lærere og andre ressurser til å kunne gjennomføre delingstimer, tospråklig undervisning, gruppeundervisning og andre fleksible opplegg. Utstyret skal være av høy standard. Alle elever i grunnskolen skal ha rett til å gå på en skole i sitt nærmiljø, og der skal de også få tilbud om skolefritidsordning og leksehjelp. På samme måte vil Arbeiderpartiet arbeide for at ungdommen får tilbud om videregående opplæring på den skolen som ligger nærmest bostedet. Arbeiderpartiet vil dessuten bygge ut voksenopplæringestilbudene slik at de blir mest mulig i samsvar med de voksnes reelle behov. Foresatte og barn skal ha en reell innflytelse over skolens innhold og undervisningstilbud. Alle elever skal ha adgang til skolebibliotekene. Oslo Arbeiderparti ønsker at kommunen i større grad satser på utvikling av alternativ pedagogikk innenfor den offentlige fellesskolen.
· Satse på gode lærere
Skolen står og faller på gode lærere. Vi vil sørge for at skolene får penger nok til å beholde gode lærerkrefter. Skolen skal være mindre detaljstyrt, og lærerne skal få støtte til å utvikle alternative undervisningsmetoder. Gjennom å øke potten til etterutdanning av lærere vil vi bidra til større kompetanse blant lærerne. Samtidig vil vi støtte utviklingsprosjekter ute på skolene. Kunstneriske krefter og annen faglig spisskompetanse utenfra skal trekkes mer inn i skolene.
· Pusse opp skolene
Skolenes inne- og utearealer skal være hele og rene og gi inspirasjon til trivsel og god læring. Arbeiderpartiet vil pusse opp Osloskolene for 1 milliard kroner i året. Elever og ansattes trivsel og arbeidsmiljø, samt offentlige pålegg om utbedringer, skal prioriteres.
· Sikre en god skolehelsetjeneste
Vi vil at Oslo kommune skal følge loven, og ha skolehelsetjeneste på skolene en dag i uka. Arbeiderpartiet mener det er nødvendig å forbedre den pedagogisk-psykologiske tjenesten (PP-tjenesten) på skolene.
· Gjøre skolen til et lokalt samlingssted
Skolen kan brukes som et samlingssted i nærmiljøet. Skolene har datautstyr, kjøkken og lokaler som kan brukes hele dagen. Skolen skal være åpen for frivillige krefter og gratis utover kvelden for lokale kulturtiltak og idrettslag. For å få til en skole som er et naturlig samlingspunkt og ansvar i lokalmiljøet, vil vi overføre ansvaret for grunnskolen til bydelene.
· Gjøre skolen gratis
Ekskursjoner, leirskole, turer og andre aktiviteter i skolen skal være gratis. Bøkene od dataprogrammene i den videregående skolen skal være gratis. Elever på ungdomsskolen skal ha mulighet til å kjøpe inn råvarer til skolelunsj, ha drikkefontener og det bør innføres ordninger med skolematordninger på barneskolen. Skolen skal naturligvis dekke materiell til praktiske fag som heimkunnskap og sløyd i grunnskolen.
Følge opp elever og foresatte
Et godt samarbeid mellom skolen, elever og foresatte er et viktig virkemiddel for å bidra til elevenes læring. Vi vil sørge for at skolene får bedre kontakt med foresatte, blant ved bruke tospråklige lærere aktivt. Alle barn har rett til å gå på skole. Foresatte som tar barna ut av undervisningen i kortere eller lengre perioder uten godkjenning vil bli møtt med tiltak som skulkebøter, bortfall av barnetrygd eller lignende.
Gi muligheter til alle i byen!
Mer enn 100.000 mennesker, ca. hver femte Oslo-borger, tilhører en etnisk minoritet. I Gamle Oslo og Søndre Nordstrand har ca. 35% av befolkningen minoritetsbakgrunn. Dette har gjort Oslo til en mer mangfoldig og spennende by. Det kreves at byen klarer å ta i mot og ta vare på alle nyankomne, mens de etniske minoritetene må forplikte seg til å bidra til en vellykket integrering.
· Jobbe for respekt og forståelse
For å få en tryggere by for alle, må vi aktivt motarbeide alle former for rasisme og diskriminering. Vi må gjøre en innsats for å bygge forståelse for hverandres forskjellighet på tvers av forskjellige kulturer og livssyn. For å bygge broer mellom mennesker med forskjellige tro og livssyn vil vi stimulerer til felles kulturaktiviteter som viser det kulturelle mangfoldet. Vi vil opprette et dialogsenter mellom de ulike trossamfunnene.
· Oslo skal være et forbilde i arbeidet med integrering
Oslo kommune skal ta godt i mot flyktninger og asylsøkere og ta et særlig ansvar for mindreårige som kommer til byen alene. Alle skal gjennom et godt norskopplæringsprogram som gjøre dem i stand til å fungere i det norske arbeidslivet. Vi vil fjerne køene til norskopplæring. Ved å kombinere arbeidstrening med undervisning i norsk og samfunnsfag gir man de beste mulighetene til å gjøre folk uavhengige av hjelp.
Vi vil tilby gratis barnehageplass for alle 4- og 5-åringer i Oslo indre øst, og vurdere dette også i andre bydeler. Barn med minoritetsbakgrunn å sikres barnehageplass slik at de lærer tilstrekkelig norsk før skolestart. Barnehager med mange minoritetsspråklige skal få økt kompetanse i språkopplæring. For barn som ikke går i barnehage gis opplæringstilbudet i forbindelse med 4-årskontrollen Vi ønsker bedre tospråklig undervisning, og vi vil gi leksehjelp til flere elever.
Rekruttere flere ansatte med minoritetsbakgrunn
Arbeiderpartiet vil at kommunen skal jobbe for å ansette folk med minoritetsbakgrunn i kommunen. Hvis det finnes en kvalifisert søker med minoritetsbakgrunn, skal denne innkalles til intervju. Der søkere har tilnærmet lik kompetanse, skal den med minoritetsbakgrunn ansettes. Oslo kommune må bidra til at innvandrere med utdanning fra hjemlandet blir integrert i arbeidslivet som den ressursen de er.
Bedrifter som diskriminerer på grunnlag av etnisitet, religion, seksuell legning eller andre forhold, skal miste retten til å inngå kontrakter med Oslo kommune.
En by som bryr seg
Den beste fattigdomsbekjempelsen er den som hindrer at folk blir, og forblir fattige. Derfor vil vi fortsette å arbeide for å utjevne folks levekår gjennom mer rettferdig fordeling av penger, muligheter og opplevelser i samfunnet. Derfor må vi også akseptere ulikheter i tilbud til enkeltindivider, grupper av mennesker eller områder i byen for å oppnå like muligheter for alle.
Vårt mål er å skape en by som bryr seg om alle som bor i den. Kommunen skal være der for deg når du trenger hjelp. Vi skal være der for de eldre som trenger pleie og omsorg. Barn skal få omsorg og støtte av voksne som behandler dem med respekt. Vi ønsker å hjelpe rusavhengige på veien ut av rusmisbruket, og gi et skikkelig tilbud til de som lever i misbruket.
Tilbudene som kommunen gir skal være av høy kvalitet, utført av godt kvalifisert personell. Ingen skal være i tvil om at Oslo kommune er tilstede når man trenger hjelp.
Vi skal legge til rette for at alle skal kunne gi barna sine en trygg og god oppvekst, og være der når barn og foreldre trenger hjelp utover det vanlige. Vi tror at en trygg og god oppvekst er det viktigste vi kan gi for å bekjempe sosial utstøtning, kriminalitet og rusmisbruk.
Derfor vil Arbeiderpartiet fra 2003 til 2007:
Ha kvalitet i omsorgen!
· Bidra til en aktiv alderdom
Arbeiderpartiet ønsker et bedre samarbeid med byens frivillige organisasjoner. Vi vil samarbeide med brukerne for å gjøre det lettere å drive eldresentra, og utvikle frivillighetssentralene ytterligere, og integrere offentlige tjenester i eldresentrene. Eldre må få mulighet til å bidra med sine ressurser.
· Gi en hånd å holde i
Arbeiderpartiet vil ha en eldreomsorg som gir folk muligheter til å velge tilbud ut i fra egne ønsker og behov. Det må være mulig for eldre å velge mellom enkeltrom og dobbeltrom, når de vil dusje og hvordan de ellers vil tilbringe dagene sine. Vårt mål er at omsorgen skal gi pleietrengende mulighet for å leve et godt liv, selv om de er avhengig av pleie og omsorg.
· Sikre alle gode tjenester
Uavhengig av hvor du bor, skal alle få hjelp tilpasset sitt eget behov, etter en standard som gjelder hele byen. Vi vil innføre klare, målbare kvalitetskrav for alle omsorgstjenestene. Alle eldre som føler behov for det skal få gratis trygghetsalarm
· Skaffe kvalifisert personale
Eldreomsorgen sliter med mangel på kvalifisert personale. Vi vil tilby utdanning til ufaglærte, videreutdanning til omsorgsarbeidere, hjelpepleiere og sykepleiere, samtidig med at vi bedrer muligheten til å ta utdannelse mens man jobber i kommunen. Arbeiderpartiet vil satse spesielt på å kombinere jobb i omsorgsyrkene med tilbud om norskopplæring til minoritetsspråklige.
Legge til rette for funksjonshemmede
Funksjonshemmede skal ha trygghet for at de får et bo- og tjenestetilbud som er tilpasset deres behov og ønsker, med vekt på verdighet, respekt og størst mulig grad av selvstendighet. Arbeiderpartiet mener det er uakseptabelt at unge funksjonshemmede plasseres på institusjoner sammen med eldre. Vi vil jobbe for å gjøre offentlige bygg tilgjengelige.
Gi et bedre transporttilbud til eldre og bevegelseshemmede
Det må bli lettere for bevegelses og orienteringshemmede å reise, vi vil derfor utvide TT-tilbudet kraftig for de som ikke kan bruke vanlig kollektivtrafikk. Flere servicelinjer og bedre lokale transporttilbud vil gjøre det lettere å reise i lokalmiljøet.
Ta vare på de svakeste!
Gode tilbud til mennesker med psykiske lidelser
Mennesker med alvorlige psykiske lidelser skal få et tilbud om bolig, tilbud om høvelig arbeid, tilsyn og meningsfylte aktiviteter tilpasset den enkeltes behov.
· Hjelpe rusmisbrukere
Halvparten av landets narkotikamisbrukere holder til i Oslo. Vårt mål er å gi flest mulig hjelp til avrusning, og muligheten til å komme tilbake til et normalt liv. Rusavvenning har liten effekt om det ikke samtidig kombineres med bolig, utdanning og arbeid, samt oppfølging av helseproblemer. Vi vil forbedre behandlingstilbudet for alkoholmisbrukere, for alkohol er fremdeles det største rusproblemet. Arbeiderpartiet vil ha sterkere oppfølging av dem som går på metadon. Køene til metadonbehandling og andre former for rehabilitering og avrusning må fjernes. Narkomane trenger et godt tilbud om helsestell og avrusningsstasjoner. Arbeiderpartiet vil beholde sprøytebussen.
Ruste opp barnevernet
Arbeiderpartiet vil gi strakshjelp og oppfølging av de svakeste og mest sårbare barn og unge. Barnevernstiltak må utløse samarbeid mellom barne- og ungdomspsykiatrien, skolen, foreldre og andre berørte parter for å kunne gi et tilbud som er best mulig tilpasset barnet. Kommunen må samarbeide med de frivillige organisasjonene for å organisere gode barnevernstiltak som tilbyr barna stabile voksenkontakter over tid. Vi skal jobbe sammen med de ansattes organisasjoner for å sikre at de dyktigste folkene jobber i stillinger direkte knyttet til barna.
· Bekjempe overgrep mot barn
Tvangsekteskap og kjønnslemlestelse skal forebygges og forhindres. Barn og unge som forevises fra sine familier må få nødvendig hjelp fra kommunen.
Samarbeide med frivillige organisasjoner
Arbeiderpartiet vil samarbeide med de frivillige organisasjonene, som Kirkens bymisjon, Røde Kors, Norsk Folkehjelp og Frelsesarmeen, som driver oppsøkende virksomhet til beste for de svakeste gruppene i byen vår. Det er viktig å legge forholdene til rette for at brukerne av de kommunale tjenestene kan delta i utformingen av tjenestene og dette kan gjøres ved å legge forholdene til rette for at brukerorganisasjonene kan delta på vegne av sine medlemmer som brukere av disse tjenestene.
En by som bidrar
Arbeiderpartiet ønsker å skape en effektiv og oversiktlig kommune, der hver innbygger er fortrolig med styre og stell i sin bydel. Oslo kommune er til for deg når du trenger hjelp.
Vårt mål er å gi alle mulighet til å jobbe og leve av egen inntekt. Oslo kan gjøre mye for at alle skal ha en jobb å gå til. Vi vil satse på en aktiv næringspolitikk, etter- og videreutdanning og jobbe for at det skal finnes mange typer arbeidsplasser i Oslo.
Smidige regler og dyktige ansatte er det beste kommunen kan gjøre for å forenkle hverdagen for sine innbyggere. Det må være lett å finne fram i kommunens tjenester. Alle som kommer i kontakt med offentlige institusjoner skal møte kunnskapsrike og hjelpsomme medarbeidere, og få rask og god behandling.
Derfor vil Arbeiderpartiet fra 2003 til 2007:
Rydde opp i kommunalt byråkrati og kommunale tjenester.
Vi vil effektivisere innkjøpsordningene. Konkurranseutsetting av omsorgstjenestene har vist seg å gi mer byråkrati, dårligere tjenester og svekket demokratisk styring. Vi vil samarbeide med de frivillige organisasjonene, brukerne og de ansatte om å skape et best mulig offentlig tilbud. Suksessrike omstillingsprosjekter i bydeler og andre kommuner skal følges opp. Vi vil gi økonomisk støtte til bydeler og etater som vil gjennomføre fornyelsesprosjekter, og gjøre det lettere å sammenligne og spre gode løsninger til alle kommunens tjenester.
· Gjøre det lettere å finne fram
Vi vil ha et felles grønt telefonnummer for hele kommunen, hvor du kan få svar på henvendelser. Det skal opprettes et brukerkontor i hver bydel . På brukerkontoret skal det være mulig levere inn søknader, få svar på spørsmål og levere klager på offentlige tjenester.
Vi vil gjøre flere av kommunens tjenester tilgjengelige på internett, og innføre nye åpningstider på offentlige kontorer, for å gjøre tjenestene mer tilgjengelige for brukerne. Samtidig må ansatte med lang erfaring og kompetanse delta i den utadrettede virksomheten.
· Ansette og beholde dyktige medarbeidere
Vi må jobbe for å beholde dyktige medarbeidere og rekruttere rett personell til ledige stillinger i Oslo kommune. Ansatte i Oslo kommune må ha rett til heltid, og mulighet til deltid. Vi vil gi ansatte innenfor yrker som mangler personell, fleksible bonusordninger som studiepermisjon eller ferie dersom de binder seg til kommunen i tre år.
Styrke lokaldemokratiet
Vi vil innføre direktevalg i alle bydeler for å styrke demokratiet. Bydelene vil få ansvar for skolen og andre områder der vi mener det vil gjøre tjenestene bedre tilgjengelig for folk.
· Ha offentlig kontroll på viktige områder
Fortsatt offentlig eierskap og kontroll av grunnleggende infrastruktur er en forutsetning for velferdsbyggingen. Derfor vil vi at det offentlige skal beholde sin eierdel i kollektivnett, vannverk, elnett og elektrisitetsproduksjon.
Øke inntektene og effektivisere kommunal virksomhet.
Det må arbeides aktivt for å øke forståelsen i Regjering og Storting for de spesielle utfordringenen Oslo har som storby og hovedstad. Oslo må også selv bidra til å øke byens inntekter for å sikre en finansiering av gode offentlige tjenester. Dette skal gjøres ved å gjeninnføre kommunal eiendomsskatt med bunnfradrag.
· Skaffe arbeid til alle
Vi vil gjøre det lettere å kombinere arbeid og trygd. Oslo kommune skal tilby tilpassede arbeidsplasser til folk med nedsatt arbeidsevne. Arbeidsledige sosialklienter skal få hjelp til å komme ut i arbeid. Vi vil jobbe for å beholde de eksisterende statlige arbeidsplassene i Oslo.
· Bidra til et konkurransedyktig næringsliv
Arbeiderpartiet vil tilby næringslivet gode vilkår, og ønsker å stimulere til nyetablering av virksomheter i Oslo. Nye arealer til næringsutvikling skal reguleres med tanke på nyskapning. Kommunen og næringslivet bør samarbeide for å ruste opp nedslitte næringsområder. Vi vil støtte opp om de håndsverk- og industribaserte arbeidsplassene, og legge til rette for nye "næringshager", for eksempel innen kulturbaserte virksomheter. Arbeiderpartiet vil bedre samarbeidet mellom skoler, bransjeforeninger og fagbevegelse for å opprette flere lærlingplasser i sektorer hvor unge ikke får lærlingplass. Satsning på entreprenørskap i skolen, blant annet ved opprettelse av ungdomsbedrifter, bidrar også til å utvikle skapertrang hos elevene. Oslo kommune bør etablere veiledningskontor for nyetablerere.
Utvikle turistnæringen i Oslo
Arbeiderpartiet vil styrke hotell- og restaurantnæringen ved å satse mer målrettet på markedsføring av Oslo som turistby. Oslo med sin vakre natur og rikholdige kultur- og underholdningstilbud, sine mange kaféer og livlige ute- og natteliv, må synliggjøres som et attraktivt turistmål både på sommer og vintertid.
Styrke Oslo som landets ledende universitets- og kunnskapsby
Oslo er en universitets- og høyskoleby, og har mange forskningsinstitusjoner. Kommunen må samarbeide tettere med disse, og bidra til at det etableres nettverk mellom forskningsmiljøer og næringsliv. Vi skal drive aktiv markedsføring av byen som et internasjonalt kunnskapssenter, som turistmål og som lokaliseringsalternativ for bedrifter. Arbeiderpartiet vil legge til rette for gründere gjennom gode rådgivnings- og stipendordninger.
· Skape levende bydelssentra
Vi vil utvikle sentrene slik at de blir gode samlingsplasser på tvers av generasjoner og kulturer. Kommunen må i samarbeid med næringslivet stå for vedlikehold og oppussing av sentrene, og vi må samarbeide med frivillige organisasjoner, kultur- og næringslivet for å skape levende lokalsentre.
· Høy etisk standard og miljøkrav
Arbeiderpartiet vil sette opp miljøkrav og etiske standarder for innkjøp til egne virksomheter i Oslo kommune. Vi vil øke ressursene til å avsløre skattesnyteri og svart arbeid.
En by som er ren, raus og morsom
Oslo ligger fantastisk til mellom fjorden og marka. Få byer har samme mulighet til å fremstå som en miljøperle. Det er en mulighet vi må ta vare på og utnytte. For Arbeiderpartiet er det et mål å gjøre Oslo til en foregangsby i miljøpolitikken.
Arbeiderpartiet vil bevare markagrensa, begrense biltrafikken og ta vare på grønne lunger i byen. Oslos sjøside åpnes for befolkningen.
Et rikt og mangfoldig kulturliv gir alle en bedre hverdag, økt trivsel og livskvalitet. Kulturen bygger broer og gjør oss bedre kjent med oss selv og hverandre. Vi vil satse på egne institusjoner og nye tiltak for å gjøre Oslo til enda mer levende og spennende by.
Derfor vil Arbeiderpartiet fra 2003 til 2007:
Grønt, rent og kollektivt
· Bygge ut kollektivtrafikken
Vi vil satse på Oslotrikken, den skal ikke legges ned. Vi vil derimot gjøre det lettere for kollektivtrafikken å komme fram ved å lage flere kollektivfelt, og gi busser og trikker forkjørsrett ved lyskryss. Arbeiderpartiet vil satse på nye t-banevogner, skinner og signalanlegg. T-banen skal gå i 10-minutters rute i de mest trafikkerte periodene. De viktigste bussrutene skal gå hvert 5. minutt i rushen og ha hyppigere avganger resten av dagen. Vi vil opprette flere bussruter som går på tvers av Groruddalen. Vi vil innføre flere rabattordninger, gjeninnføre 6-månederskortet, men ikke heve takstene. Kollektivtrafikken må gjøres tilgjengelig for bevegelseshemmede.
· Holde byen ren
Arbeiderpartiet vil at alle gater i sentrum skal feies minst en gang i uka, og ha jevnlig feiing utenfor sentrum. Tilstrekkelig med søppelbøtter og toaletter, samt hyppigere tømming vil gjøre Oslo renere og penere. Forsøpling skal bøtelegges.
Det må bli mulig å kildesortere i alle husstander. Grønmo fylling skal legges ned, og vi vil samarbeide med Akershus om avfallshåndtering. Vi vil samarbeide med bransjer som produserer mye avfall for å minske avfallsmengden.
· Legge nye sykkelveier og gjøre lufta renere
Vi skal gjennomføre sykkelveiplanen som vil gi Oslo et godt sykkelveinett. Vi vil plante trær langs med de store veiene, og ta vare på byens parker, grøntarealer og grønne lunger. Vi vil starte omleggingen til et sentrum fritt for privatbilisme innenfor Ring 1. På sentrale steder skal det bli skjermer som gir informasjon om luftforurensningen hele tiden. . For å begrense rushtrafikken, vil vi innføre tidsdiffensierte takster i bomringen.
· Utvikle Groruddalen
Vi vil bruke plankontoret i Groruddalen for å legge planer for utvikling av hele dalen. Vi vil utvikle miljøvennlige og kulturbaserte næringer i Groruddalen, og lage transportløsninger som tar hensyn til beboerne i dalen. Planting av trær og bygging av støyskjermer langs hovedveiene vil gi renere luft og mindre støy. Groruddalen kan bli et bedre sted å bo ved å legge til rette for kafeer, kunst og kultur i dalen.
· Miljøtunneler
Arbeiderpartiet vil jobbe for at E6 i Groruddalen skal legges under lokk, og Mosseveien i tunnel. Vi går mot ytterligere forurensende veiutbygging i Oslo-området.
· Miljø  og etiske standarder
Miljøstandarder, etiske standarder og krav om miljørevisjon skal arbeides inn i alle deler av kommunen
· Få fram elvene
Oslos elver skal opp fra rørene og fram i lyset, eksempelvis Alnaelva og Hovinbekken. Akerselva bør også renses, slik at den blir badevennlig flere steder fra Frysja og nedover mot byen.
Bøte på forfallet
Hærverk, nedrevne bygg i husrekker i sentrum, midlertidige parkeringsplasser og generelt forfall skal utbedres. Hullete veier og manglende fortau reduserer fremkommeligheten for alle trafikanter. I et samarbeid med utbyggere, frivillige organisasjoner, næringslivet og kommunale etater skal byens utseende, uteplasser og parker få en "ansiktsløfting".
Oslo  en kulturhovedstad
Rettferdig fordeling av innsikt og opplevelser kulturpass til skolebarna
Kultur er en forutsetning for det gode liv. Skal alle få velge opplevelser og finne kilder til innsikt, må mulighetene presenteres. Vi vil derfor gi alle barn i grunnskolen et kulturpass som en lokal del av den kulturelle skolesekken. Kortet skal gi gratis adgang til byens viktigste kunst-og kulturinstitusjoner, og inkludere gratis transport med offentlige kommunikasjonsmidler i skoletiden.
Skape flere møteplasser for opplevelse
Oslo kommune må ta et større ansvar for vedlikehold av sine egne kulturinstitusjoner, og sørge for publikumsvennlige priser og åpningstider. Vi vil gi støtte til alternative spillesteder, klubber og utstillingslokaler. Arbeidet med Middelalderbyen og Bjørvika må sikres. Områdene som skal utgjøre Tøyen kulturpark må videreutvikles. Vi foreslår å utvikle områdene rundt Folkemuseet og Kongsgården og Oscarshall til en tradisjonsrik og miljøvennlig folkepark på Bygdøy. Satse på bibliotek som arena for kunnskap, opplevelse og deltakelse. Sørge for at Oslo får et nytt hovedbibliotek i samsvar med byens rolle som nasjonalt kulturelt kraftsenter.
· 2000 flere plasser i musikk- og kulturskolene.
Vi vil utvikle filmverksteder hvor barn og unge kan produsere film og multimediaprodukter sammen med profesjonelle aktører.
· Bevare Oslo-kinoene
For å ta vare på det kulturelle tilbudet som kinoene er, vil vi gjøre alt vi kan for å stanse salget av Oslo Kinematografer. Oslo-kinoene skal ha plass til både de store kassasuksessene, og de smale kunsteriske filmene.
Oslos egen kunst
Det skal lages en egen plan for byens ansvar for den kunst som Oslo selv eier  både den som er i samlinger, utsmykking på offentlige steder og i byrom. Kunsten skal være tilgjengelig for publikum.
Gi Oslokunstnerne nye muligheter
Ved å tilby verksteder, atelierer, spillesteder, øvings- og utstillingslokaler, vil Oslo få et større tilfang av skaperkraft. Vi vil gi de profesjonelle kunstnerne nye utfordringer, både innen byutvikling og utsmykking, opplæring og formidling til barn, unge og eldre mennesker. Eksisterende kunstmiljøer som Frysja, Trafo-stasjonen på Tøyen og brukskunstutsalgene i Kirkeristen skal bevares og videreutvikles.
Bygge store og små idrettsanlegg over hele byen
Arbeiderpartiet vil utvikle nye samarbeidsmodeller med de frivillige organisasjonene, både innen kultur- og idrett. Vi vil få fart på utbyggingen av nye idrettsanlegg, og bygge nye haller på Bøler, Lambertseter, Prinsdal og Dælenenga. Vi vil tilrettelegge for gode anlegg til skating, landhockey, innebandy, sandvolleyball og cricket, og små idrettsplasser med ballbinger, basket-baner og klatrevegger rundt omkring i byen. Oslo har et særlig ansvar for å huse nasjonale idrettsarenaer, og vi vil derfor støtte en gjenoppbygging av Bislett stadion.
Lokaler og tilskudd til barne og ungdomsorganisasjoner
Det innføres gratis adgang i offentlige lokaler for barne og ungdomsorganisasjoner. Økonomisk støtte til barne- og ungdomsorganisasjoner utdeles etter prinsippet om at aktivitet prioriteres.
· Satse på ungdom
Ungdom skal få delta aktivt i å utforme sine egne tilbud. Vi vil satse mer på ungdomsråd i bydelene og øke tilskuddet til ungdomsaktiviteter og Unginfo. Vi vil opprette flere sentrale brukerstyrte ungdomshus for unge fra 15 år og oppover.
Ruste opp de kommunale badene
Vi vil gjenåpne Sagene bad og utebassenget på Tøyen, og bygge nye bad på Stovner og Røa. Prisene på badene må reduseres. Vi vil stille tomt til et moderne "badeland" i Groruddalen.
Gjøre Oslo til landets fremste festivalby
Arbeiderpartiet vil stimulere Oslo som festivalby. Sammen med de frivillige organisasjonene, kunstnerne, kulturinstitusjonene og byens amatørmiljøer, vil vi legge til rette for å bruke byens parker, og andre sentrale områder til fest, kultur og underholdning. Sikre at Oslo Middelalderfestival videreutvikles i et samarbeid mellom Oslo kommune og de frivillige organisasjonene. Nye festivaler skal ønskes velkommen og støttes. Vi vil at Oslo skal søke om å bli Europisk kulturby i 2014.
