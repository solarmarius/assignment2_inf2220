
15.04.03
Arne Lyngstad, medlem av utdanningskomiteen
Friskole - en foreldrerett
Med sine angrep på den nye friskoleloven hindrer Arbeiderpartiet (Ap) foreldrenes demokratiske rettigheter. Dette er beklagelig. Gjennom leserbrev går Aps representanter i Kirke-, utdannings- og forskningskomiteen i realiteten til angrep på FN-konvensjonen om økonomiske, sosiale og kulturelle rettigheter. I den er retten til å velge opplæring for barnet nedfelt som en del av foreldreretten.
Den nye friskoleloven er ikke et privatiseringsprosjekt, slik Arbeiderpartiet prøver å gi inntrykk av, men et godt middel for å gi folk større demokratiske rettigheter.
Det er en kjent sak at Ap gjennom mange år har kjempet mot muligheten til å opprette friskoler. Det skulle være nok å nevne prosessen med Montessoriskolene. Her kjempet Ap mot at spennende og alternative pedagogiske opplegg skulle bli en realitet. Det viser at et lovverk må gi forutsigbarhet. Derfor ønsker vi å sikre at friskoler skal kunne opprettes uavhengig av hvem som til enhver tid sitter med regjeringsmakten.
I den gamle privatskoleloven var "alternativ pedagogikk" et av kjernekriteriene for å kunne starte en friskole. Men en kan spørre seg hvor tjenlig dette begrepet er for framtiden, når vi ser at også den offentlige skole i større og større grad selv tar i bruk alternativ pedagogikk. Gjennom å forenkle kriteriene for godkjennelse av friskoler ønsker vi å få et økt mangfold av skoler, som gjensidig vil kunne være en drivkraft til større pedagogisk mangfold og utvikling.
KrF ønsker ikke en kommersialisering av skolen. Vi vil sikre at friskoler blir et reelt valg og ikke avhengig av lommebok. Dette gjør vi nettopp gjennom den offentlige finansieringen av friskoler som Ap er så i mot. Konsekvensen av Aps motstand mot finansiering av friskoler, er at vi vil få et skille mellom de som har råd til å betale og de som ikke har råd. Dette er den samme politikken som vi har sett i barnehagesaken hvor Ap nettopp vil premiere de som allerede har mest med skattelettelser. Dette ønsker ikke KrF. Vi vil ikke åpne for kommersielle skoler forbeholdt de rikeste. Vi vil ha en trygg finansiering av friskolene på lik linje med de offentlige.
Lik rett til utdanning er en hovedparole for KrF. I motsetning til Ap, som fyller begrepet med retoriske grep, fyller vi det med praktisk innhold. Et eksempel er den nye støtteordningen for elever i videregående opplæring. Her økes stipendet spesielt til elever fra familier med svak økonomi. Samtidig viderefører vi borteboerstipendet.
KrF vil fortsatt jobbe for å opprettholde den offentlige skolen som et naturlig valg for de fleste foreldre. Vi vil satse på nærmiljøskolen som det naturlige samlingspunkt for barna. Samtidig er det viktig å understreke at foreldre har en naturlig frihet og rett til å bestemme innholdet i oppdragelsen. Det innebærer en rett til å velge et alternativ til den offentlige skolen. Dette tror vi på sikt vil medvirke til å heve kvaliteten i både friskoler og offentlige skoler.
