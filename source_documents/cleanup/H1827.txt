
Onsdag 6. mai 1992
Kåre Gjønnes om CO2-forpliktelser:
NORGE ER INGEN PÅDRIVER LENGER
Vi må bare konstatere at Norge ikke lenger er noen pådriver når det gjelder å arbeide for et nasjonalt stabiliserinngsnivå for CO2-utslipp. Miljøvernministeren vil tydeligvis ikke forplikte seg til dette med mindre det foreligger ordninger for kjøp og salg over landegrensene. Dette sier stortingsrepresentant Kåre Gjønnes (KrF, Sør-Trøndelig) etter at temaet var oppe i Stortingets spørretime onsdag.
Kåre Gjønnes tok opp et spørsmål som partifellen Solveig Sollie hadde meldt. Spørsmålet tok utgangspunkt i presseoppslag om at det fra norsk side er blitt sagt at Norge ikke har råd til å forplikte seg på en internasjonal klimaavtale om nasjonalt å stabilisere CO2-utslipp innen år 2000 med mindre det også foreligger ordninger for kjøp og salg.
Miljøvernminister Thorbjørn Berntsen avviste at slike signaler er blitt gitt, og viste til de konkrete tiltakene Norge har satt igang, blant annet med avgifter. Han viste også til at en klimakonvensjon trolig er ferdig forhandlet i løpet av kort tid, og understreket at Norge ønsker klare forpliktelser i en slik avtale.
Kåre Gjønnes minnet om at spørsmålet gjaldt hvorvidt Norge er villig til å ta på forpliktelser uavhengig om det blir en avtale, og ba statsråden svare på dette. Noe slikt svar fikk ga imidlertid ikke statsråden etter Gjønnes sin oppfatning.
At statsråden i sin siste replikk siterte et innlegg av Solveig Sollie i Stortinget for ett år siden, der hun etter Berntsens mening sa det samme som han selv sa i spørretimen, blir av Kåre Gjønnes bestegnet som "et sleivspark fra en statsråd som er trengt inn i et hjørne".
