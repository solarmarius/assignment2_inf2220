
Stortinget, 22/2 - 2001.
FREMSKRITTSPARTIETS
STORTINGSGRUPPE
Fra Stortingsrepresentantene Per Sandberg og Per Roar Bredvold, Fremskrittspartiets medlemmer i Stortingets familie-, kultur- og administrasjonskomité.
Positive signaler fra Statsråd
Bekkemellem Orheim
Stortinget har i dag behandlet tre dokument 8 forslag fra Fremskrittspartiet om en gjennomgang av bruken av sakkyndige i barnefordelingssaker, om ny barnebidragsordning og om en endring av barneloven slik at begge foreldre gis lik rett til samvær/foreldreansvar for felles barn.
- Fremskrittspartiet er skuffet over at Stortinget nå avviste disse forslagene, men at det kom svært positive signaler fra Statsråd Karita Bekkemellem Orheim om Regjeringens holdning til disse sakene, uttaler Per Sandberg og Per Roar Bredvold, som nå regner med at Statsråden i den nærmeste fremtid kommer til Stortinget med forslag til ny barnebidragsordning og med forslag til endringer i barneloven.
- Vi synes at det var meget positivt at Statsråden uttrykte stor glede over Fremskrittspartiets engasjement i disse sakene og håper at hun nå følger dette opp innad i departementet slik at Fremskrittspartiet og Arbeiderpartiets sammen kan få til endringer på disse områdene som vil komme landets barn til gode, sier Per sandberg og Per Roar Bredvold i en kommentar. - Det er svært mange som venter på at det skal skje endringer på disse områdene. Det er derfor nå behov for betydelig styringsvilje hos Stortinget slik at disse kan få en bedring av sin vanskelige hverdag.
