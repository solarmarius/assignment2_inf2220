
Læring - en naturlig sak.
Utdannelse skal ikke være noe vi gjennomgår som et nødvendig onde for å få innpass på den rette arbeidsplassen. Mennesket har en naturlig kapasitet for læring som det er viktig å stimulere - også i voksen alder. Men forskning viser at mennesket bare bruker en brøkdel av sitt kreative potensial, understreker partileder i NATURLOVPARTIET, Odd Sverre Løset.
Bedre resultater
Vårt utgangspunkt er å ta hånd om studenten som menneske, ikke bare som kunnskapssamler. NATURLOVPARTIET kjenner til virkemidler som utvikler kreativitet og vitebegjær hos studenter. Og som påviselig har ført til høynet intelligens og forbedrede karakterer. Regelmessig praktisering av Transcendental Meditasjon fører og så til økt konsentrasjonsevne og hukommelse, i henhold til grundige undersøkelser gjennomført over flere år.
Fundamental kunnskap
Et slikt systematisk program vil også medføre en økt bevissthet om det nære forholdet mellom studenter og den aktuelle kunnskapen. Vi må lære å se den orden og intelligens som ligger i vår egen bevissthet før vi fullt ut kan forstå for eksempel matematikkens orden. Slike erfaringer av naturlovene vil gi både lærer og elev det fundamentale leddet som mangler i dagens undervisning. NATURLOVPARTIET mener at ethvert fagområde alltid må settes inn i en helhet som kan få direkte betydning i studentens liv.
Helse og hjerne
God helse er en uvurderlig del av læreprosessen. NATURLOVPARTIET ønsker at riktig skolemat skal tilbys alle elever i grunnskolen. Slik vil alle bli fortrolig med betydningen av slike gode vaner. Undersøkelser viser at elever som lider av mangelfull ernæring både blir mer aggressive og mindre lærevillige.
Studentøkonomi
Tilstrekkelig økonomisk støtte er av stor betydning for en student under utdannelse. NATURLOVPARTIET ønsker å satse mer penger på å bedre studentenes økonomiske situasjon. Dersom studenten blir tvunget til å arbeide i tillegg til å studere, oppstår unødig stress og en reduksjon av livskvaliteten. Dermed blir også oppfattelse av ny kunnskap forringet, konkluderer Odd Sverre Løset.
