
6.3.98:
Marit Tingelstad,
BARNEOMBUDET TROR IKKE PÅ FORELDRENE!
- Jeg er sjokkert over å høre radiooppslaget fra barneombudet der det går fram at barn kan ta skade om kontantstøtte innføres, sier en indignert Marit Tingelstad.
- Har virkelig ikke barneombudet mer tro på norske foreldre? Hva slags faglig begrunnelse legger barneombudet til grunn for å hevde noe slikt, spør stortingsrepresentanten, som medgir at det er delte syn i mange miljøer om kontantstøtten, men dette er å gå langt over streken i å svartmale kontantstøtteordningen.
- Jeg tar for gitt at det skal være samme årvåkenhet overfor risikobarn etter kontantstøtten er innført som tidligere. Skulle vi lagt til grunn en slik holdning som barneombudet her viser når andre reformer er blitt innført, ville vi aldri fått HVPU-reformen, ei heller Reform 94. Det er ikke garantert at absolutt alle får det bedre ved nyordninger, men målet er at flere får en bedre livssituasjon. Og hva med forslaget om en folkeavstemming? Der kan vel ikke alle småbarnsforeldre være med i og med barneombudet antyder at ikke alle slike har tilstrekkelig vurderingsevne om hva som er best for sine barn.
- Dette er det verste jeg har sett av overformynderisk holdning overfor småbarnsforeldre, avslutter Marit Tingelstad , som forventer at flere reagerer som henne og avviser barneombudets undervurdering av foreldre.
