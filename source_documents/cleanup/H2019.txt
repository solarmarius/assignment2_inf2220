
Fredag 24. april 1992
Lars Korvald om KrF og Europa-debatten:
-KRFs ROLLE ER LIKE VIKTIG, UANSETT EF-RESULTAT
-Kristelig Folkeparti er fortsatt et viktig og nødvendig redskap for den som mener at kristen tro og moral er avgjørende for politisk arbeid og utvikling. Dette gjelder uansett utfallet av EF-saken, sa tidligere statsminister og partileder Lars Korvald i Molde fredag kveld. Han erklærte at han fremdeles er av den mening at Norge ikke er tjent med å bli medlem av EF, og oppfordret innstendig medlemmer og velgere til ikke å forlate KrF på grunn av EF-spørsmålet.
Lars Korvald er sterkt kritisk til regjeringens forsering av søknads-prosessen midt i stortingsperioden, og frykter at dette vil skape sterk splittelse i folket, og true solidariteten mellom landsdelene.
-Men uansett tilknytningsform til EF, vil Kristelig Folkeparti være et viktig og tjenlig redskap for dem som vil fremme kristne verdier i politikken, understreket han.
Den tidligere partilederen og regjeringssjefen legger ikke skjul på at han er tilfreds med at partiprogrammet sier nei til EF-medlemsskap i denne perioden. Han tror det vil være holdningen også etter 1993.
-I 1972 var det også delte meninger i KrF om EF, men partiet holdt likevel sammen på grunn av ideologien. Den største faren for et ideologisk parti, er at det blir alminneliggjort, at det blir et parti som alle andre. Jeg vil derfor si til enhver som mener at kristen tro og moral er avgjørende for politisk arbeid og utvikling: Ikke forlat KrF på grunn av EF-spørsmålet, sa Lars Korvald i sitt foredrag i Molde. Han mente at det gallupras partiet har opplevd i det siste, kan tyde på at mange ikke tar hjertesakene med i beregningene.
-Hvem skal forsvare det ufødte menneskeliv, hvem skal arbeide for den kristne folkeoppdragelse i vid forstand, for edruskapssak, for de svakstilte og likhet for alle dersom Kristelig Folkeparti blir så sterkt redusert? spurte han, og advarte sine partifeller mot å miste proposjonene.
-Jeg er like skeptisk til EF idag som for 20 år siden, slo Lars Korvald fast, og medgav at han også synes EØS-spørsmålet er vanskelig.
-Det er et slags halvt medlemsskap som man må bruke paragraf 93 i Grunnloven for å få vedtatt. Det som nå skjer ved at så og si samtlige EFTA-land søker om fullt medlemsskap gjør at EØS kan bli et tjenlig alternativ, konkluderte Lars Korvald.
