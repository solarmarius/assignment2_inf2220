
Lørdag 8. februar 1997
KrF-leder Valgerd Svarstad Haugland på årsmøtet i Akerhus KrF:
SENTRUMSSAMARBEID OM LANGTIDSPROGRAMMET
-Kristelig Folkeparti vil ta kontakt med Senterpartiet og Venstre med sikte på felles merknader i innstillingen til Langtidsprogrammet. En felles sentrumsmarkering i innstillingen til Langtidsprogrammet vil peke fram mot et regjeringsalternativ etter stortingsvalget til høsten. Det sa Kristelig Folkepartis leder Valgerd Svarstad Haugland på Akerhus KrFs årsmøte i Gjerdrum lørdag.
-Kristelig Folkeparti ønsker å følge opp det initiativ vi tok til samordning av budsjettalternativene de to siste årene, og som ga et særlig godt resulatet sist høst. Da spilte sentrum en helt avgjørende rolle, sa Valgerd Svarstad Haugland.
Hun la til at det bør særlig ligge til rette for felles merknader om en sterkere distriktspolitikk, større vekt på familie og nærmiljø, bedre vilkår for små og mellomstore bedrifter og en aktiv politikk for miljø og internasjonal rettferdighet.
-Kristelig Folkeparti ønsker å sikre at "det norske hus" blir et varmere samfunn. Vi har derfor lansert flere saker som er godt egnet som grunnmursmateriale i det norske huset. Under trontaledebatten i 1995 vedtok et enstemmig storting et forslag fra Kjell Magne Bondevik om at Regjeringen skal legge fram en stortingsmelding om frivillig arbeid. Denne meldingen skal bygge på Korvald-utvalgets innstilling, et dokument som nå har ligget i de departementale skuffene i åtte år. Kanskje det var de første signalene om dette statsministeren presenterte i nyttårstalen sin i år? sa Valgerd Svarstad Haugland.
Hun la til at KrF nylig har levert et forslag i Stortinget om skattefritak for gaver til frivillige humanitære og kristelige organisasjoner, og mente at et slikt forslag meget vel kan innarbeides i forslaget til Langtidsprogram.
-Stortinget har også pålagt Regjeringen å vurdere KrFs kontantstøtteforslag når den legger fram Langtidsprogrammet. Tiden er overmoden for en slik ordning, som kan sikre småbarnsforeldre større valgfrihet. Flertallet av norske småbarnsforeldre ønsker en slik ordning. Bondekvinnelaget og Husmorforbundet ønsker det også. Jeg håper derfor Senterpartiet vil si ja til dette på sitt landsmøte. Men jeg håper også at Regjeringen og Arbeiderpartiet snart kan makte å se på denne saken som det den er, og ikke gjennom et gammelmodig, sosialdemokratisk A4-filter, sa Valgerd Svarstad Haugland.
-Barne- og familieminister Sylvia Brustad er moralsk forarget over at en familie der hovedforsørgeren har en god inntekt skal kunne få 2000 kroner i måneden i kontantstøtte. Men hun synes det er helt greitt at den samme familien får 60-70.000 kroner i offentlig støtte gjennom en kommunal barnehageplass - bare ektefellen til hovedforsørgeren også har en jobb. Hva slags logikk er det i det? Hva slags sosial profil og solidaritet ligger i et slikt resonnement? sa KrF-lederen.
KrF-lederen sa også at en solid grunnmur betyr mye for å sikre at det norske hus ikke blir gulvkaldt og utrivelig. -I KrF har vi en klar oppfatning om hva slags grunnmur et samfunn skal bygges på, sa hun på årsmøtet til Akershus KrF i Gjerdrum lørdag.
