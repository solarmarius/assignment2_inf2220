
1993
FELLES FRAMTID
VALGPROGRAM
STORTINGSVALGET
FELLES LØFT FOR
ARBEID
HELSE
TRYGGHET
Kjære velger.....
Du holder nå programmet til et nytt parti i handa.
Felles Framtid er et fritt og uavhengig politisk parti, og har som siktemål at vi mennesker har et felles ansvar - og må skape trygghet for hverandre.
VÅRT SAMFUNNSSYN
Vårt samfunnssyn er at alle må være med å ta - og vise - ansvar.
Dette betyr at:
*alle mennesker har samme likeverd, og må gis de samme muligheter og rettigheter uavhengig av etniske, politiske, religiøse eller kulturell bakgrunn.
*vi må vise respekt for enkeltmennesket og fellesskapet. Mennesker i alle samfunns- og aldersgrupper har behov for å tilhøre et fellesskap.
*landets styre må bygge på enkeltmenneskets delaktighet i styringa. Det må bli mindre avstand mellom folkets syn og de vedtak som fattes i våre folkevalgte forsamlinger.
*det må kjempes utrettelig for og sammen med de underprioriterte grupper i samfunnet. Det være seg eldre, barn, ungdom, handicapede eller andre grupper.
ARBEID, SYSSELSETTING OG NÆRINGSLIV
MENINGSFYLT ARBEID
Felles Framtid vil arbeide for at alle sikres et meningsfylt arbeid i tråd med Grunnlovens § 110.
NYSKAPNING OG NYETABLERING
Felles Framtid vil arbeide for å legge forholdene til rette for nyskapning og nyetablering.
SMÅ OG MELLOMSTORE BEDRIFTER
Felles Framtid vil satse sterkt på å legge forholdene bedre til rette for små og mellomstore bedrifter.
ARBEIDSLEDIGHETSTRYGDEN
Felles Framtid vil arbeide for at de arbeidsledige får beholde arbeidsledighetstrygden uavkortet i den tid de er arbeidsledige.
SYSSELSETTING OMBORD I NORSKE SKIP
Felles Framtid vil legge forholdene til rette for økt sysselsetting av nordmenn ombord i norske skip i samarbeid med norske rederier.
SKATTER OG AVGIFTER
Felles Framtid ønsker å dempe skatter og avgifter som er knyttet til sysselsettingen av norske sjøfolk ombord i norske skip.
Felles Framtid ønsker å legge om beskatningen av enmannsbedrifter, slik at man unngår Skattereformens uheldige virkninger på dette området.
PRIMÆRNÆRINGENE
Felles Framtid vil arbeide for å legge forholdene til rette for en positiv utvikling innenfor primærnæringene, ikke minst gjelder dette innenfor fiskeri- og jordbruksnæringene. Ressursbevaring er et viktig stikkord i denne sammenheng.
RÅVARENE
Felles Framtid vil legge forholdene til rette for at råvarene blir videreforedlet i Norge, slik skapes større merverdier og flere arbeidsplasser.
DISTRIKTSPOLITIKK
Felles Framtid ønsker å gjennomføre en fornuftig distriktspolitikk, bl.a. gjennom satsing på fiskeri og jordbruk.
Geografiske forhold tilsier at vi må ha en stor grad av selvforsyning i vårt land, og vår distriktspolitikk skal bygges på de lokale ressurser og muligheter også i tilknytting til ny teknologi.
(STOR)BYPOLITIKK
Felles Framtid vil gå inn for at byene får en rettferdigere andel av Statens midler og andre ressurser.
FORSVAR
Felles Framtid mener at forsvaret er en viktig faktor med hensyn til landets forsvarsevne. Det har også betydning i sysselsettings-sammenheng at tallmessigheten innen forsvaret bevares best mulig. Norge må ha et spredt forsvar på dagens nivå.
MILJØFORSVAR
Felles Framtid tar sikte på å få etablert miljøforsvar hvor personer som ikke kan avtjene verneplikten i det væpnede forsvar, skal kunne delta.
JERNBANENETTET
Felles Framtid ønsker en sterkere utbygging av jernbanenettet, og ser som mål at forlengelsen av Nordlandsbanen blir realisert.
OFFENTLIG SEKTOR
Felles Framtid sier et klart nei til nedbygging av offentlig sektor, da sysselsettingstiltak som erstatning aldri kan skape den samme stabilitet og effekt som ordinære arbeidsplasser gir.
ORDINÆR LØNN
Felles Framtid mener at offentlig og privat sektor i visse tilfeller kan nytte sysselsettingsmidler til å løse enkeltoppgaver, men målet må være at de arbeidsledige får ordinær lønn i den tid han/hun er sysselsatt.
SYSSELSETTINGSTILTAK
Felles Framtid vil for øvrig si et klart nei til sysselsettingstiltak i offentlig og privat sektor, da det er med på å ta bort livsgrunnlaget for andre arbeidstakergrupper.
PLEIE OG OMSORG
For å møte behovet vil Felles Framtid ha flere personer tilsatt innenfor pleie og omsorg.
OMSORGSLØNN
Felles Framtid vil arbeide for å få innført omsorgslønn for personer som har omsorg for barn, syke og andre som trenger pleie i hjemmet.
EF OG EØS
Felles Framtid sier et klart nei til EF og EØS.
SJØLRÅDERETTEN
Felles Framtid ønsker å beholde sjølråderetten.
SUVERENITET
Felles Framtid mener at et EF-medlemskap er ensbetydende med at Norge avgir sin suverenitet som en selvstendig stat. Derfor må det være et mål å få flest mulig EF-motstandere inn på Stortinget.
HELSE- OG SOSIALPOLITIKK
TRYGGHET
Felles Framtid vil sikre at alle som trenger pleie, får trygghet for sin hverdag, og vi vil arbeide for at alle får den nødvendige hjelp, pleie og omsorg som det offentlige har ansvar for.
HELSE- OG BEHANDLINGSTILBUD
Vår helse- og sosialpolitikk må bygge på at alle skal ha rett til legebehandling. Felles Framtid vil arbeide for at alle får et tilfredsstillende helse- og behandlingstilbud uten unødvendig ventetid og uten aldersbegrensninger.
BEHANDLING I UTLANDET
Felles Framtid vil åpne for at pasienter med behov for livsviktig behandling som ikke kan gies i Norge innen rimelig tid eller pga. alder, skal få dekket utgiftene til behandling i utlandet.
FOLKETRYGDEN
Felles Framtid ønsker å sikre folketrygden.
RUSMIDDELOMSORGEN
Felles Framtid vil arbeide for at rusmiddelomsorgen styrkes.
TVANGSINNLEGGELSE
Felles Framtid vil arbeide for at det åpnes opp for tvangsinnleggelse av personer med store rusproblemer.
TRYGDEOMBUD
Felles Framtid ønsker å etablere et trygdeombud som kan ivareta interessene til trygdede, pensjonister, arbeidsledige og andre grupper som faller mellom to stoler i vårt trygdesystem.
ELDRE
Felles Framtid vil vise de eldre respekt og sikre dem trygghet for sin alderdom.
FUNKSJONSHEMMEDE
Felles Framtid går inn for å legge forholdene til rette for funksjonshemmede, slik at de bedre kan fungere i samfunnet uten unødvendige hindringer.
DET FOREBYGGENDE HELSEARBEID
Felles Framtid vil satse sterkere på det forebyggende helsearbeid.
DET PSYKIATRISKE HELSETILBUD
Felles Framtid ønsker en sterkere utbygging av det psykiatriske helsetilbudet og vil arbeide for økt forståelse for de problemer som denne gruppen sliter med.
ATTFØRING - REHABILITERING - HABILITERING
Felles Framtid vil ha en sterkere satsing innenfor attføring, rehabilitering og habilitering.
SKOLE OG UTDANNING
SKOLE OG UTDANNINGSTILBUD
Felles Framtid vil arbeide for at det gies et skole- og utdanningstilbud til alle ut fra de evner som den enkelte har.
Alle skal ha lik rett til utdanning.
OPPDATERTE BØKER OG TEKNISKE HJELPEMIDLER
Felles Framtid ønsker å styrke skoleverket med oppdaterte bøker og tekniske hjelpemidler. Elever med spesielle problemer, og som har behov for tekniske hjelpemidler fra skolen, skal få dette dekket over folketrygden.
STUDIEFINANSIERING
Felles Framtid vil arbeide for en bedre studiefinansiering.
REFORM 94
Felles Framtid sier nei til reform 94.
BARN - UNGDOM - FAMILIE
BARN OG UNGDOM
Felles Framtid ønsker å gi barn og ungdom trygge og levelige oppvekstvilkår med grunnlag for allsidige aktiviseringsmuligheter i sitt nærmiljø.
BOLIG
Felles Framtid vil arbeide for å få grunnlovsfestet retten til bolig, tilsvarende retten til arbeid.
BOLIGLÅN
Felles Framtid vil arbeide for at det gis muligheter for en statlig refinansiering med rente- og avdragsfrihet av boliglån i spesielle tilfeller (f. eks. tvangsauksjoner).
HUSBANKEN
Felles Framtid vil ha renten ytterligere ned i husbanken og styrke bostøtten for de grupper som har særlige behov.
MERVERDIAVGIFTEN
Felles Framtid vil arbeide for å få fjernet merverdiavgiften på nødvendige matvarer og tjenester.
ANDRE VIKTIGE SAKER
FOLKESTYRET
Felles Framtid vil styrke folkestyret, og arbeide for en åpnere forvaltning og mer lokaldemokrati med vekt på reell delaktighet fra lokalsamfunnets side.
INNVANDRINGSPOLITIKKEN
Felles Framtid mener at innvandringspolitikken bør legges om til tilbud om ordinære norske boforhold, de samme som for nordmenn, og ellers tilbud opplæring i norsk språk, lov, kultur og tradisjoner.
MILJØARBEIDET
Felles Framtid ønsker gjennom sitt politiske arbeid å vektlegge miljøarbeidet både lokalt og globalt.
DEMOKRATISKE PRINSIPPER
Felles Framtid vil arbeide etter bedre demokratiske prinsipper og forankre tunge politiske spørsmål hos folket.
GENERELLE PRINSIPPER
For å få gjennomført våre målsettinger må det til en økonomisk omprioritering i vårt samfunn.
Særinteresser må vike for felleskapsløsninger.
Midlene i vårt samfunn skal brukes til praktiske tiltak for befolkningen.
Felles Framtid vil gå inn for at det blir slutt med de store «fallskjermene» og høye lederlønningene i privat næringsliv og offentlig sektor.
HVORDAN SKAL VI KLARE ALT DETTE???
- Jo, ved å få din stemme slik at vi kan få innflytelse til å foreslå og foreta en større omfordeling av statens midler, slik at vi kan ta et fellesløft for:
- ARBEID
- HELSE
- TRYGGHET
DERFOR:
Du som har visjoner om en annen framtid, - enten du er i arbeid, er arbeidsledig, eller du tilhører en av de underprioriterte grupper
- gi oss DIN stemme og tillit - så skal vi gjøre alt i menneskelig makt for å bedre din hverdag og dine kår.
FELLES FRAMTID skal være den beste garanti for vår felles framtid!
STEM
FELLES FRAMTID
Postboks 153, 5001 BERGEN
