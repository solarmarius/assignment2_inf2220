
18.3.97:
Unn Aarrestad,
BEGRENSNINGER I FRITIDSFISKE:
SENTERPARTIET FIKK FLERTALL FOR TILBAKESENDELSE!
Odelstingsproposisjon nr 69 (1996-97) som egentlig skulle realitetsbehandles i Odelstinget i dag ble sendt tilbake til næringskomiteen etter forslag fra Senterpartiets Unn Aarrestad ved møtets begynnelse.
Aarrestad la i sin begrunnelse for tilbakesendelsesforslaget vekt på at situasjonen for de som driver fiske i kombinasjon med annen næring måtte utredes bedre i komiteen før en endelig beslutning kunne taes. Aarrestads forslag fikk støtte fra alle de øvrige partiene, også fra Arbeiderpartiet.
-Senterpartiet har ment at det har vært nødvendig med visse reguleringer, men situasjonen ble endret da det for noen dager siden ble kjent at et fagkontor i Fiskeridirektoratet i et internt notat har fremsatt meget sterk kritikk av Fritidsutvalgets konklusjoner om fritidsfisket. Vi er helt avhengig av å ha all dokumentasjon på bordet før vi fatter en beslutning. I denne saken har dette ikke skjedd på grunn av en glipp i Fiskeridirektoratet, sier Unn Aarrestad i en kommentar fra Stortinget.
De varslede endringer i loven har ført til store protester fra hele kysten. Fritidsfiskernes organisasjoner har ment at de varslede begrensningene har blitt for restriktive, mens yrkesfiskernes organisasjoner har oppfattet lovforslaget som altfor imøtegående overfor fritidsfiskerne.
