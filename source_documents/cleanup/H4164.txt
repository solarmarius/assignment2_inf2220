
mandag 30. september 1996 09:28:47
Ny paragraf om offentlighet
Venstre ønsker å grunnlovsfeste retten til innsyn i offentlige dokumenter, og foreslår en lovendring for å få en ny ytringsfrihetsparagraf. Partiet mener det er en nær sammenheng mellom dokumentoffentlighet og ytringsfrihet, og foreslår en ny paragraf 100 A i Grunnloven.
«For at fræmme fri Meningsutveksling og Kontrol af den udøvende Magt har enhver Borger Ret til Indsyn i Statens og Kommunernes Dokumenter.
Det kan i lov fastsættes Begrænsninger i denne Ret ud fra Hensyn til Personvern og af andre tungtveiende Grunder»
I begrunnelsen for lovforslaget sier Venstre at Offentlighetsloven gjennom snart 30 år har gitt den hovedregel at forvaltningens dokumenter er offentlige, og gir den enkelte borger rett til å gjøre seg kjent med forvaltningen. Retten til innsyn oppmuntrer også til folks deltakelse i demokratiet.
Prinsippet om offentlighet er også verdifullt i forholdet til kravet om informert samfunnsdebatt, heter det i begrunnelsen for lovforslaget.
Venstre framhever også at offentlighetsloven sikrer muligheten for kontroll av forvaltningen, både av informasjon som gis og for kontroll av virksomheten.
Problemer i praksis
- Vi trenger mer åpenhet i forvaltningen, og vi ser jevnlig at forvaltningen har problemer med å etterleve grunnholdningen i offentlighetsloven. Derfor ser Venstre det nødvendig å fremme forslag til lovendring for å styrke offentlighetsloven, sier Venstres leder Lars Sponheim.
Det understrekes at grunnlovsforslaget ikke i seg selv vil gjøre det nødvendig å endre offentlighetsloven, men at forslaget
har betydning for tolkingen av unntaksreglene.
Det er allerede nedsatt en Ytringsfrihetskommisjon, og Venstre mener at grunnlovsforslaget kan gå inn som premiss i kommisjonens vurderinger.
Støtte fra Øy
- Min reaksjon på grunnlovsforslaget er umiddelbart positivt, sier Nils E. Øy i Norsk Redaktørforening.
Han mener at som lovfestnig av et dokumentprinsipp som styrker den ordinære loven, så er Venstres forslag godt nok.
- Men dersom en vil lage en ny paragraf 100 A, så er det naturlig
å også vurdere elementer som møteoffentlighet, offentlighetsprinsippet i rettspleien, anonymitetsretten og kildevernet, framhever Øy. Han understreker at dette er elementer som Ytringsfrihetskommisjonen må arbeide med.Øy mener at uansett må det gjøres noe med realitetene grunnlovsparagrafen om ytringsfrihet.
