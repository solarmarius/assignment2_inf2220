
10.05.03
KrF
Handlefrihet til kommunene
KrFs landsmøte krever en markert og systematisk forbedring av kommuneøkonomien. Dagens mangel på samsvar mellom oppgaver og økonomi i kommuner og fylkeskommuner er uholdbar. Sentrale myndigheter må derfor ikke iverksette reformer eller vedta rettighetslover uten at disse er fullfinansiert. KrF ber regjeringen legge fram en plan for systematisk overføring av ansvar til kommuner og fylkeskommuner, uttaler KrFs landsmøte.
Staten må styre gjennom rammer og lovverk. Den enkelte kommune må stå langt friere enn i dag til å finne gode løsninger. Lokaldemokratiet må styrkes. Beslutninger bør tas så nær den det gjelder som mulig. KrF er beredt til å gå inn for at staten må gi fra seg en del kontroll og oversikt for å sikre kommunene reelt handlingsrom. Vi må ha tillit til lokaldemokratiets evne til å prioritere der behovet er størst i egen kommune.
Kommunene må gis økonomiske rammer som gir handlingsrom for lokalpolitikk innenfor nasjonale mål. Landsmøtet ber i tillegg regjeringen legge fram en konkret plan med tidsfrister for nedbygging av unødig detaljerte lover, regler og forskrifter for kommunesektoren. En nedbygging av statlig detaljstyring vil frigjøre årsverk som i dag benyttes til utforming av regelverk, rapportering og tilsyns- og kontrollfunksjoner. Frigjorte ressurser kan flyttes til tjenesteproduksjon og styrke den delen av offentlig sektor som innbyggerne møter til daglig. Målsettingen må være mer tjenesteyting og mindre byråkrati.
Det bør stimuleres til interkommunalt samarbeid på alle områder der dette er rasjonelt. Eventuell sammenslåing av kommuner kan da vokse fram som en naturlig prosess der dette er hensiktsmessig. Statlig tvangssammenslåing av kommuner er ikke vegen å gå, uttaler KrFs landsmøte.
