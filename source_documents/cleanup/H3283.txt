
Lørdag 11. mars
Resolusjon fra Kristelig Folkepartis landsstyre:
ØREMERKEDE TILSKUDD BØR REDUSERES
Øremerkede tilskudd hindrer lokale prioriteringer og rasjonell bruk av midlene. Kristelig Folkepartis landsstyre mener derfor det er behov for å begrense bruken av øremerkede midler. Det vi trenger er verktøy for særskilte satsinger og innføring av nye ordninger, slik at bruken av øremerkede midler på sikt kan reduseres betydelig.
Siden 1986 har det vært en sterk økning i bruken av øremerkede tilskudd til kommunene. Dette har vært gjort for å sikre en sterk satsing i kommunene på viktige områder som helse og eldreomsorg. Vi mener bl.a. at øremerkingen av tilskudd til psykiatrien var avgjørende for å få gjennomført den radikale opptrappingsplan sentrumsregjeringen har gjort på dette området.
De øremerkede tilskuddene fører likevel til at det i mange kommuner blir vanskelig å realisere lovpålagte ordninger og lokale prioriteringer. Særlig vanskelig blir det når øremerkede tilskudd følges av krav om kommunal medfinansiering. Innenfor trange rammer kan dette føre til at ressursene til andre områder beskjæres for at kommunen skal få råd til å motta de øremerkede tilskuddene.
Det er viktig for det lokale selvstyret at lokalpolitikerne og velgerne opplever at de har mulighet til å prioritere utformingen av tjenestetilbudet utfra lokale behov. "Flinke" kommuner, som har vært tidlig ute med tiltak som staten senere bevilger øremerkede tilskudd til, har ofte blitt taperne.
Øremerking er i seg selv kostbart fordi en må bruke ressurser på administrasjon, rapportering og kontroll.
For å unngå uønskede virkninger og for å bidra til økt lokalt selvstyre, bør regjeringen vedta en klar målsetting om betydelig reduksjon av regler, forskrifter og øremerking som binder kommuner og fylkeskommuner på en uhensiktsmessig måte.
