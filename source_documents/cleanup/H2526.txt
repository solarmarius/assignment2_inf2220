
Fredag 16.desember 1994
Leder av Kirke-, utdannings- og forskningskomiteen Jon Lilletun (KrF):
Salderingen redder grendeskolene
-Det er gledelig at det har kommet på plass 20 millioner kroner i øremerkede midler til grendeskolene i budsjettforliket med Arbeiderpartiet. Disse bevilgningene vil de mest utsatte kommunene få glede av, sier stortingsrepresentant Jon Lilletun (KrF), leder av Kirke-, utdannings- og forskningskomiteen.
Slik inntektssystemet for kommunene fungerer i dag, kommer kommuner med mange grendeskoler dårlig ut økonomisk. For å få balanse i budsjettene har en del av disse kommunene måttet legge ned grendeskoler.
-Økte bevilgninger til hardt pressede kommuner vil berge mange av grendeskolene, sier Lilletun.
Budsjettforliket sikrer også kvaliteten på musikkundervisningen i den videregående skolen, samt driftsstøtte til distriktshøyskolene. Norsk Dukketeaterakademi i Fredrikstad får også støtte til drift.
Når det gjelder forskningen, vil Norsk Forskningsråd få en tilleggsbevilgning på 30 millioner kroner.
