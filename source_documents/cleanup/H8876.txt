
15.12.2004
Eli Sollied Øveraas, Stortingsrepr. Sp
Leserinnlegg
Senterpartiet ønsker en familiepolitikk basert på valgfrihet!
Senterpartiet ønsker en familiepolitikk basert på valgfrihet for barnefamiliene. Det er viktig å legge til rette for at særlig småbarnsforeldre skal kunne velge den omsorgsform de selv mener er den beste for seg og sine barn.
Full behovsdekning innenfor barnehagesektoren er en klar forutsetning dersom valgfriheten skal være reell. Senterpartiet mener at alle som ønsker det, skal kunne få en barnehageplass.
Gjennom økte rammer til kommunesektoren og prisjustering av investeringstilskuddet til nye barnehageplasser, håper vi å bidra til at utbyggingstakten økes i 2005.
Kontantstøtteordningen har alltid skapt debatt og engasjement.
Det blir fra enkelte hevdet at ordningen er kvinnefiendtlig og likestillingsfiendtlig.
Senterpartiet tar avstand fra disse påstandene, og mener at kontantstøtten er et redskap som kan bidra til valgfrihet for barnefamiliene. Noen hevder at det er negativt at om lag 11 000 kvinner har tatt ut kontantstøtte for å kunne tilbringe tid sammen med egne barn.
Senterpartiet er uenig i dette, tvert i mot mener vi dette er positivt, og i tråd med vår intensjon om økt tid mellom barn og foreldre.
Senterpartiet er ikke enig i dagens kontantstøttemodell som er relatert til bruk eller ikke bruk av barnehageplass. Vi ønsker en modell som utløser kontantstøtte til de foreldre som vil ha mer tid sammen med egne barn.
Skal vi nå målet om reell valgfrihet, må alle som ønsker det få barnehageplass til sine barn.
Og de foreldre som selv ønsker å ha omsorg for barna sine, må ha rett til kontantstøtte.
Senterpartiet ønsker å utvide fedrekvoten. Og lønnskompensasjonen til far må baseres på egen opptjening. En utvidelse av pappapermisjonen må ikke skje på bekostning av eksisterende permisjonsordning. Enkelte har tatt til orde for at Stortinget skal lovhjemle hvor mye av den totale permisjonstiden som skal disponeres av hhv mor og far.
Det er Senterpartiet sterkt uenig i!
Senterpartiet mener at foreldrene er best skikket til å bestemme hvordan permisjonen skal disponeres!
