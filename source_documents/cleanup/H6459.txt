
12.11.02
Audun Lysbakken, SV
Opposisjonen sikrer flertall for gjeldsofrene
Opposisjonspartiene SV, Ap, Frp og Sp sikret i formiddag flertall for en rekke forbedringer i situasjonen til gjeldsofrene.
Vi slår et slag for at det skal bli lettere for mennesker å bli kvitt gjeldsproblemene sine, og for at gjeldsofre skal sikres en verdig eksistens mens de betaler ned på gjelden, sier SVs finanspolitiker Audun Lysbakken.
Stortingets finanskomite avga i dag innstilling til endringer i gjeldsordningsloven. Formålet med loven er å gi privatpersoner med alvorlige gjeldsproblemer muligheten til å få kontroll over økonomien sin. Et hovedproblem med loven har vært at praktiseringen har vært svært ulik i ulike deler av landet. Komiteen står samlet om en rekke presiseringer som skal rette på dette, og noen endringer av loven som skal gjøre adgangen til gjeldsordning lettere for enkelte grupper.
Opposisjonspartiene vil imidlertid gå lenger enn regjeringen på flere punkter. De har sikret flertall for at gjeldsofre som får gjeldsordning skal få mer penger enn i dag til livsopphold, at det skal bli mindre vanskelig å få gjeldsordning for andre gang, og at også mennesker som har høy skatte- og avgiftsgjeld skal kunne få gjeldsordning.
loven finnes også en bestemmelse som gjør at tidligere gjeldsofre kan få inndratt gevinster og arv som de får utbetalt etter at gjeldsordningsperioden deres er over. Denne "etterperioden" har tidligere vart i fem år, men settes nå ned til to. Det er de samme partiene som sikrer flertall for denne reduksjonen, men SV, Ap og Sp foreslo å fjerne denne delen av loven helt.
At samfunnet skal inndra tippe-gevinster fra folk, fordi de tidligere har hatt gjeldsproblemer, oppleves ydmykende. Norge er det eneste landet i verden som har en slik smålig bestemmelse, sier Audun Lysbakken.
