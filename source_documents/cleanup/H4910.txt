
20. februar 2001
Leif Lund
- Mangfold beriker fellesskapet
- For Arbeiderpartiet er utgangspunktet for all politikk at kulturelt mangfold er berikende for fellesskapet, og det gjelder spesielt når vi står overfor minoritetsgrupper som vi vet og ser blir diskriminert og undertrykt. Det sa stortingsrepresentant Leif Lund da Stortinget tirsdag 20. februar 2001 behandlet stortingsmeldingen om nasjonale minoriteter.
Stortingsmeldingen, som omhandler politikken overfor jøder, kvener, rom (sigøynere), romanifolket (taterne/de reisende) og skogfinner, er den første helhetlige gjennomgangen av prinsippene som skal ligge til grunn for statens politikk overfor nasjonale minoriteter. Dette mente Lund er en viktig milepæl.
- Noe av det viktigste ved meldingen er at den slår fast at Norge har en lang historie som et mangfoldig samfunn og viser at det er mange måter å være norsk på. Det er en viktig erkjennelse i dag hvor vi står i en situasjon hvor hele samfunnet tar sterk avstand fra diskriminering og rasisme, understreket han.
Lund pekte på at innvandring og tilstedeværelse av minoriteter i samfunnet alltid har satt vår toleranse på prøve, og derfor mente han det er særlig viktig å trekke lærdom fra vår egen historie når vi skal utforme dagens innvandringspolitikk. - Vi skal bekjempe tilsvarende fremtidige hendelser, og vi skal kunne si unnskyld for de feilgrep vi har gjort. Det er da viktig å lære av tidligere feil, understreket Lund.
Lund var glad for at kommunalkomiteen slutter seg til Regjeringens beklagelser for de grove overgrepene som har blitt gjort mot romanifolket (taterne/de reisende) og således støtter opprettelsen av et senter for dokumentasjon og formidling av kulturen og historien til romanifolket ved Glomdalsmuseet på Elverum. Siktemålet er å dokumentere og formidle historien og kulturen til et folk som har bodd i Norge i flere hundre år, men som i liten grad har vært påaktet i positiv mening. Den planlagte utstillingen skal fokusere på historien om romanifolket og deres egen kultur, mens en mindre del av utstillingen vil dreie seg om storsamfunnets holdninger til og tiltak overfor denne minoriteten.
- Museet vil få fram hva en minoritet er, og medvirke til økt viten om overgrep og undertrykking og økt toleranse og forståelse for de som er annerledes. Dette er vår måte å si unnskyld på, selv om vi vet mange mener det ikke er nok eller tilfredsstillende, sa Lund. I tillegg pekte han på at gjennomføringen av planene for Kvæntunet i Porsanger også er bra for å markere avstand mot den politikk som har vært ført.
Flertallet i komiteen peker også på viktigheten av at det gjennomføres visse særtiltak for bevaring av språk og kultur. Eksempler på dette er undervisning i kvensk/finsk språk og at det gis særskilt støtte til en kvensk/finsk avis, Ruijan Kaiku. - Jeg er glad for at flertallet ser dette behovet, sa Leif Lund.
