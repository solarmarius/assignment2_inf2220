
Stortinget, 17. november 2005
Karl Eirik Schjøtt-Pedersen, Heikki Holmås og Per Olaf Lundteigen
I havn med budsjett for velferd, bærekraft og fellesskap
Finanskomiteen har i dag reelt avgitt sin innstilling om neste års statsbudsjett. Arbeiderpartiet, Sosialistisk Venstreparti og Senterpartiet sikrer flertall for regjeringens budsjett uten noen endringer. - Dermed har vi kommet i havn med et budsjett for mer velferd, bærekraft og fellesskap, sier partienes finanspolitiske talsmenn Karl Eirik Schjøtt-Pedersen (Ap), Heikki Holmås (SV) og Per Olaf Lundteigen (Sp).
- Med dette budsjettet staker vi ut en ny politisk kurs basert på våre felles verdier om fellesskap og rettferdighet. Budsjettet gir rom for en kraftig styrking av velferdsordninger innen pleie, omsorg, helse, skole og barnehager. Samtidig øker vi innsatsen for å skape nye arbeidsplasser og for å redusere arbeidsledigheten, sier Schjøtt-Pedersen, Holmås og Lundteigen.
