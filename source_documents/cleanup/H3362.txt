
30. mai 2000
Nordland Kristelig Folkeparti:
Eksport av hvalprodukter nå!
Nordland Kristelig Folkeparti har på sitt fylkesstyremøte 26. mai drøftet landets viktigste eksportnæring i framtida - fiskeri og havbruk. Dersom vi mener alvor med at fiskeri- og havbruk skal være landets viktigste eksportnæring de neste årene er det Nordland Kristelig Folkepartis oppfatning at eksportforbudet på hvalprodukter må oppheves.
Etter at Norge på nytt led nederlag på CITES - konferansen, er det ikke noe mer å vente på. Norge var ikke i nærheten av å oppnå det nødvendige to tredjedels flertall for å få vågehvalen bort fra listen av truede dyrearter.
Både IWC og CITES er internasjonale treffpunkt hvor Norge alltid har kjørt ryddige løp, men tapt.
Vi må bare konstatere at Norge har ikke vunnet fram i kampen mot desinformasjon i internasjonale fora. Norge har hele tiden brukt sin reservasjonsrett, og det er derfor ingen juridiske hindringer i veien for eksport av hvalprodukter.
Vi vet at det er etterspørsel i det internasjonale markedet for hvalprodukter, og frykten for boikott mot eksport av andre fiskeprodukter er etter vårt syn overdrevet.
Skal hvalfangstnæringa igjen bli livskraftig og lønnsom, må norske myndigheter nå ta skrittet helt ut og åpne for eksport. Ved å skyve saken foran seg, til nye årsmøter i internasjonale fora vil Norge bare ytterligere svekke sin posisjon.
