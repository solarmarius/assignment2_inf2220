
4.6.2004
Pressemelding fra Sp-leder Åslaug Haga
Unødvendig EU-tilpasning av kontantstøtten
Senterpartiet reagerer på at oljearbeidere bosatt i utlandet nå skal få kontantstøtte, og peker på at dette bidrar til uheldig utvidelse av EØS-avtalen.
-Senterpartiet mener kontantstøtten bør være knyttet til at barnet og støttemottaker oppholder seg i Norge. Det er derfor ikke naturlig å åpne for at arbeidstakere på norsk sokkel som ikke er bosatt i Norge får slike rettigheter, sier Sp-leder Åslaug Haga.
Både Senterpartiet og SV gikk imot denne endringen da saken ble behandlet i Stortingets familiekomité. I innstillingen, som ble avgitt i komiteen torsdag, peker Sp og SV på at Norge ikke har plikt til å gjøre forskriftene i trygdedelen av EØS-avtalen gjeldende på den norske sokkelen. Dette fordi EØS-avtalen ikke omfatter sokkelen. Av samme grunn gikk Senterpartiet imot vedtaket fra 2001 som åpnet for å gi barnetrygd til sokkelarbeidere bosatt i utlandet.
- Det er beklagelig at vi utvider kontantstøtte til sokkelen, sier Haga. Vedtaket er unødvendig og bidrar til en enda mindre avgrenset EØS-avtale.
