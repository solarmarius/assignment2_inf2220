
Sarpsborg, 16. august 2003
KrF
Handling mot rusbrus
Alkoholgrensen i dagligvarehandelen må senkes til 3,5 volumprosent, slik som i Sverige. Det medfører at rusbrus må ut av dagligvarehandelen. KrF åpner isteden for etablering av flere polutsalg, for eksempel mini-pol, uttalte KrFs partileder Valgerd Svarstad Haugland på partiets valgkampåpning i Sarpsborg lørdag 16. august.
I sommer fikk KrF gjennomført en undersøkelse av Sentio, som viste:
· 48 % av de spurte var urolig for tidligere alkoholdebut etter at rusbrusen kom i dagligvarebutikkene.
· 44 % mente at rusbrusen burde selges på polet.
- Dette viser at mange foreldre er bekymret sammen med KrF. Brennevinsbasert rusbrus er ingen dagligvare. Det er et helt feil signal til barn og ungdom at rusbrusen er noe av det første du møter i mat-butikken. Hvis rusbrusen blir tatt tilbake til polet, mener KrF salgskontrollen ivaretas bedre på den måten, sier Valgerd svarstad Haugland.
I tillegg foreslår Kristelig Folkeparti følgende tiltak mot rusbrusen:
· Krav til plassering av alkohol i butikk. Alkohol bør plasseres i egen avdeling, ikke sammen med brus og potetgull.
· Særavgift på rusbrus. Dette tiltaket ble vedtatt av Stortinget i forbindelse med behandlingen av revidert nasjonalbudsjett.
· Skjerpede sanksjoner ved brudd på salgsbestemmelser.
- En aktiv kamp mot rusbrus er god omsorgpolitikk. Vi utfordrer nå de andre partiene på Stortinget, som setter sosialt ansvar og solidaritet i sentrum til å være med oss ogs vise at de tar grunnverdiene sine på alvor, sier partilederen.
Tiltakene mot rusbrusen er en del av Kristelig Folkepartis ruspolitiske pakke som også ble lagt fram på pressekonferansen (se vedlegg).
Ruspolitisk pakke
En offensiv ruspolitikk er god omsorgspolitikk. KrF vil arbeide for helhet i ruspolitikken. Ruspolitikken må ikke handle om lettvint tilgang på pils for 40-åringer eller å få narkomane bort fra gatebildet. Ruspolitikken må ha sosialt ansvar og enkeltmennesket som fokus,
KrF lanserer nå følgende prioriteringer i en ruspolitisk handlingspakke:
· Rusbrus
- Alkoholgrensen i dagligvarehandelen må senkes til 3,5 volumprosent, slik som i Sverige. Det medfører at rusbrus må ut av dagligvarehandelen.
- KrF åpner isteden for etablering av flere polutsalg, for eksempel mini-pol.
- Krav til plassering av alkohol i butikk. Alkohol bør plasseres i egen avdeling, ikke sammen med brus og potetgull.
- Særavgift på rusbrus. Dette tiltaket ble vedtatt av Stortinget i forbindelse med behandlingen av revidert nasjonalbudsjett.
- Skjerpede sanksjoner ved brudd på salgsbestemmelser.
· Kommunenes oppfølging
- KrF vil være en pådriver for at alle kommuner har en ruspolitisk handlingsplan, slik loven krever og at denne behandles/rulleres slik at tiltakene kan sees i sammenheng med behandling av skjenke- og salgsbevillinger.
- Kommunene oppfordres til å intensivere kontrollen og bruke
skjenkepolitikken aktivt for å redusere alkoholproblemer og for å begrense voldstilfeller i tilknytning til utesteder.
· Grensekontroll/politi
- Økt bemanning i Tollvesenet.
- Økt beslagsadgang i smuglersaker og skjerpede strafferammer så det ikke "lønner seg å sitte inne" fordi fortjenesten med spritsmugling er så stor
- Politiet må få økt kapasitet til å arbeide med smuglersaker, ulovlig produksjon og omsetning av alkohol.
· Holdningsarbeid alkohol
- Snikreklame er utbredt og må slåes ned på.
- Brede holdningskampanjer.
- Rusfrie soner - krav om rusfrihet for tilskudd til ungdomsarrangementer etc.
- Forebygging av rusmiddelproblemer er en viktig målsetting i et folkehelseperspektiv.For å redusere rusmiddelproblemene er det viktig å økt satsing på forebyggende tiltak. Det forebyggende arbeidet skal konsentreres om tiltak vi vet er effektive, og ungdom vil være en sentral målgruppe. Forskning viser at generelle tiltak rettet mot hele befolkningen kan ha stor effekt, samtidig er det sannsynligvis mulig å peke ut de mest risikoutsatte i en tidlig fase. Det er derfor avgjørende å bistå de mest utsatte med hjelp tidligst mulig.
- Styrket informasjon i grunnskolen.
· Holdningsarbeid narkotika
- Holdningskampanje mot motedop. - støtte til organisasjoner som jobber med dette.
- Styrket informasjon i grunnskolen.
· Hjelp til dem som trenger det
- Styrke lavterskel helsetilbud til rusmisbrukere.
- Styrket innsats mot fattigdom.
- En balanse mellom offentlige behandlingsinstitusjoner og private organisasjoners institusjoner, som Evangeliesentrene, Blå-Kors, Tyrili og så videre.
- Flere må få mulighet til å sone i rusavvendingsinstitusjoner (§
12-soning). Rusfrihet er viktig for et lovlydig og samfunnsnyttig
liv etter at straffen er ferdig sonet.
· Unge rusmisbrukere:
- Tidlig oppdagelse og behandling må prioriteres.
- Skolehelsetjenesten/ungdomshelsetjenesten må styrkes med tanke på dette.
- Styrking av utekontakt/natteravn-tjenestene.
- Mange rusmisbrukere har også en psykisk lidelse i tillegg. Behandlingstilbudene må tilpasses dette
- Tilrettelegging for rusfrie ungdomstilbud må være en prioritert oppgave i kommunene.
- Barnevernlovens bestemmelse om tvangsbehandling må brukes oftere. Barn og unge må få tilbud om behandling i egne behandlingsinstitusjoner for unge rusmisbrukere.
- Pårørende til rusmisbrukere må få tilbud om veiledning og hjelp.
