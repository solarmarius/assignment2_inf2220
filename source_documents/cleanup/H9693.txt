
Dato: 25. oktober 2005
Utdanningspolitisk talsmann i FrP, Anders Anundsen
Kunnskapsministeren må rydde opp!
Førsteamanuensis Egil Gabrielsen ved Universitetet i Stavanger mener lærerhøyskolene unnlater å stryke uegnede lærerkandidater fordi det gir reduserte tilskudd. Nå tar Fremskrittspartiets utdanningspolitiske talsmann, Anders Anundsen saken, og vil i et brev til statsråden, be kunnskapsminister, Øystein Djupedal rydde opp og foreta en fullstendig evaluering av ordningene.
- Målet med reformene i lærerutdanningen har vært å sikre kvaliteten på fremtidens lærere bedre. Hvis systemene nå medfører at kvaliteten på lærerne faktisk går ned, så er det noe som må rettes opp snarest, mener Anundsen.
- Dette bekrefter viktigheten av å innføre minste opptakskrav til lærerutdanningen og det er åpenbart at det er nødvendig å følge opp den enkelte lærerhøyskole tettere, slik at en legger faglige vurderinger til grunn for avgjørelser om skikkethet, ikke økonomiske, fortsetter Anundsen.
Anundsen mener det er viktig å gi lærerhøyskolene incitament til å forbedre seg og derfor er ordningen med lavere tilskudd for elever som stryker i utgangspunktet god, men den forutsetter lojalitet fra høyskolene for å være effektiv.
- Hvis det nå kan dokumenteres at lærerhøyskolene forholder seg for lettvint til de faglige vurderingene og i for stor grad tenker penger fremfor kvalitet, må vi få dette skikkelig dokumentert så fort som mulig. Vi kan ikke tillate at kvaliteten på fremtidens lærere går ytterligere ned, avslutter Fremskrittspartiets utdanningspolitiske talsmann, Anders Anundsen.
