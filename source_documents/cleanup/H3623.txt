
10.10.00
Kristin Halvorsen, leder i SV:
Sosialistisk Venstrepartis Pressetjeneste
 Norge må være tøffe i FNs sikkerhetsråd
 Norge har ikke noe i Sikkerhetsrådet å gjøre, hvis vi ikke framstår med et klarere budskap enn i dag, sier SV-leder Kristin Halvorsen.
Hun ser positivt på den muligheten en plass i Sikkerhetsrådet gir Norge til å bli tydeligere i internasjonale spørsmål.
 Norge må våge å stå for selvstendige standpunkter. Norges vage kritikk av Israel den siste tiden, er imidlertid et eksempel på hvordan vi ikke må framstå som medlem av Sikkerhetsrådet, mener Halvorsen.
Sanksjonene mot Irak er et annet tema hvor Norge må tørre å ta initiativ, og tale med klar stemme:
 Slik sanksjonene mot Irak fungerer i dag innebærer de først og fremst en krig mot sivilbefolkningen. Dette må Norge arbeide for å få slutt på, sier hun.
SV-lederen mener regjeringen må arbeide for å få Sikkerhetsrådet til å legge mer vekt på tidlig varsling, og forebygging, av konflikter. Samt på å skape fornyelse i arbeidet med ikkespredning og avskaffelse av atomvåpen.
