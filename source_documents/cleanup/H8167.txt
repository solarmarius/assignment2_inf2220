
26.02.2004
Karin Andersen, parlamentarisk nestleder i SV
- Regjeringen og Frp utvider mulighetene for å diskriminere homofile
I dag behandlet Odelstinget lov om arbeidervern og arbeidsmiljø med blant annet spørsmålet om diskriminering av homofile i arbeidslivet. Regjeringen har sammen med Frp og Sp, fått flertall for å utvide mulighetene for å kunne diskriminere homofile.
- SV og Ap stemte mot flertallet i denne saken, og stemte for en videreføring av dagens lovbestemmelse med noen tillegg som vil gi blant annet homofile et sterkere vern. Vi er skuffet over at flertallet utvider mulighetene for å kunne diskriminere, sier Karin Andersen, parlamentarisk nestleder i SV.
Loven mot diskriminering gjelder indre forhold i trossamfunn og forbyr derfor i prinsippet diskriminering, men det gis unntak. Flertallet, regjeringen og Frp, gir vide og eksplisitte unntak til trossamfunn angående homofili, mens SV og Ap gir en smal og generell unntaksregel der det må begrunnes særlig i utlysningsteksten hvorfor et slikt krav stilles. SV har ikke gått inn for en eksplisitt lovbestemmelse som sier at trossamfunn ikke i noen stillinger har lov til å spørre om homofil samlivsform - et synspunkt LLH blant annet har fremmet.
- SV går ikke inn for en slik lovbestemmelse nå, fordi dette vil stride mot FNs tolkning av konvensjonen om politiske og sosiale rettigheter. Jeg mener likevel vi må arbeide videre for å kunne endre loven i den retningen. Det arbeides blant annet nå i FN for å implementere også homofiles rettigheter i konvensjonen og SV er det eneste partiet i Norge som støtter dette arbeidet, avslutter Andersen.
