
14.01.03
Marit Arnstad
Konsesjonene bør gå til kommunene, ikke til bankene!
En oppdrettskonsesjon som faller bort ved konkurs tilbakeføres i dag til staten. Fiskeridepartementet foreslår nå at konsesjonen ved konkurs heretter skal tildeles kreditor - vanligvis bankene.
Senterpartiet går mot en slik forskriftsendring. Det er ikke holdbart dersom enkeltaktørers økonomiske problemer skal løses gjennom en systemendring som kan ha negative konsekvenser for andre, sier Marit Arnstad.
Bestemmelsen om tilbakefall til staten har vært begrunnet i at kystens ressurser er en felles ressurs. Eierskapet til kystarealene er felles, og nye aktører skal ha en reell mulighet til å få konsesjon. Mens en konsesjon som er tilbakeført til staten kan retildeles nye aktører, vil forskriftsendringen åpne for at den som har best betalingsevne får konsesjonen. Det åpner for en omsetning av konsesjoner der de som har best betalingsevne kan skaffe seg flere konsesjoner, mens det blir vanskelig å få tilgang til en slik rettighet for andre.
Senterpartiet mener at konsesjonsavgift til staten bør bortfalle og at en avgift for konsesjonen bør tilfalle vertskommunen som arealavgift. Senterpartiet mener i tråd med dette at oppdrettskonsesjoner ved konkurs bør tildeles vertskommunen, som får fullmakt til lokal retildeling. En slik praksis sikrer lokalt eierskap og gir nye aktører mulighet til å satse på oppdrettsnæringen, sier Marit Arnstad.
