
22. februar 2001
Høyres Stortingsgruppe
Sverre Hoddevik:
Høyre vil forenkle byggesaksbehandlingen!
Høyre la i Stortinget i dag fram forslag til forenklinger i byggsaksbehandlingen. Bakgrunnen for forslaget er det omfattende byråkratiet som preger byggesaksbehandlingen. Den tyngende papirmengden rammer kommunene, utbyggere, entreprenører, selvbyggere og boligkjøpere. Konsekvensen blir økte kostnader og redusert boligbygging som særlig rammer unge mennesker og andre i etableringsfasen i form av økte boutgifter. Det er derfor behov for forenklinger og forbedringer i byggesaksbehandlingen. Høyre fremmet derfor følgende forslag:
A. Kravene til dokumentasjon
Kravene til dokumentasjon er omfattende. Her bør det finne sted en generell forenkling av dokumentasjonskravene. Departementet må videre gi signaler til kommunene slik at de praktiserer regelverket med romslighet og sunn fornuft.
B. Utvidet bruk av melding
Det bør være større differensiering mellom store og små tiltak i byggesaksbehandlingen. For mindre og enklere tiltak bør bruken av melding utvides. Av tiltak hvor det bør være tilstrekkelig med melding er:
Fasadeendringer, herunder skilting
Innvendige arbeider
Tiltak som er i samsvar med reguleringsplan
Tiltak som ikke har grunnflate på over 300 kvadratmeter
Tiltak på inntil 2 etasjer
Bruksendring
For at det skal være tilstrekkelig med melding forutsettes det at det ikke foreligger klager fra naboer eller kommunale myndigheter.
C. Saksbehandlingstid
Det bør settes tidsfrister for kommunenes saksbehandling i byggesaker. Kommunene bør ha en maksimal behandlingstid for byggesøknader på 12 uker.
D. Elektronisk saksbehandling
Innen 1. januar 2003 bør alle kommuner gi tilbud om full elektronisk saksbehandling. Det vil kunne medføre en enklere og raskere saksbehandling.
E. Forenklinger i Godkjenningskatalogen
Godkjenningskatalogen består av omlag 600 forskjellige koder/fagområder. Det bør vurderes om det bør foretas forenklinger og sanering av antallet koder i katalogen.
G. Mer forpliktende forhåndskonferanser
Tiltakshaver er ofte prisgitt skiftende saksbehandlere og politisk ledelse i kommunene. Da hender det at det dukker opp nye synspunkter fra kommunen som ikke ble gjort kjent under forhåndskonferansen. Forhåndskonferansen bør derfor bli mer bindende.
H. Samordning av kommunenes praksis
Det er til dels store forskjeller når det gjelder praktiseringen av saksbehandlingsreglene rundt om i kommunene. En harmonisering av praksis når det gjelder forståelsen av reglene bør derfor finne sted.
Det er nødvending å få til en billigere og mindre byråkratisk byggesaksbehandling. Med de tverrpolitiske signalene som er kommer den siste tiden om behovet for et enklere Norge og en effektivisering av offentlig sektor, ser jeg det som selvsagt at de andre partiene på Stortinget støtter Høyres forslag til forenklinger av byggesaksbehandlingen, sier Sverre Hoddevik.
