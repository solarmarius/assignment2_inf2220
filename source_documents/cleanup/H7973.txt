
7.11.03
Rød Valgallianse
Politiaksjon mot RVs nettsted
Politiet er nå i ferd med å gjennomsøke nettserveren til blant andre Rød Valgallianse, den åpne nettavisen Indymedia og Blitz-huset.
Se blant annet
http://www.aftenposten.no/nyheter/iriks/article.jhtml?articleID=664887
"Det er overhodet ingen grunn til at politiet skulle stenge eller lete gjennom RVs nettsted etter dyrevernsaktivister eller andre kriminelle forhold" sier Torstein Dahle. Politiets gjennomsøking innebærer at politiet får tilgang på alle adresser til personer som har besøkt, brukt eller lagt ut informasjon på partiets nettsted de senere årene.
RV er svært bekymret for hvordan politiet vil kunne komme til å bruke slik informasjon. "Erfaringene fra Lund-rapporten og den senere tid viser at politet har brukt og bruker slik informasjon politisk", sier RV-lederen.Torstein Dahle har på vegne av RV i dag skrevet brev til riksadvokaten der han ber om at det gripes inn. I brevet heter det: "Vi stiller oss fullstendig uforstående til at politiet på denne måten gjennomsøker et politisk partis kommunikasjon med omverdenen. Vi ser på dette som en parallell til å foreta ransaking av våre partikontorer, uten å ha ransakingsordre til det."
Brevet legges ved.
- - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - - -
- - - - - - - - - - -
TORSTEIN DAHLE
leder RØD VALGALLIANSE
Torborg Nedreaas gate 18 - 5006 Bergen
tlf 91 58 43 83 - e-post torstein.dahle@c2i.net
Bergen, 7. november 2003
Riksadvokaten
Postboks 8002 Dep.
0030 OSLO
Vi er blitt underrettet om at politiet i forbindelse med en sak som ikke har noe med Rød Valgallianse å gjøre, har fått ransakingsordre på Indymedias server, og at man i den forbindelse også går igjennom alle de elektroniske spor som knytter seg til Rød Valgallianses hjemmesider. Så vidt vi har forstått, har man fra politiets side ikke gjort forsøk på å avgrense søket til de data som er relevante for den saken man etterforsker.
Vi stiller oss fullstendig uforstående til at politiet på denne måten gjennomsøker et politisk partis kommunikasjon med omverdenen. Vi ser på dette som en parallell til å foreta ransaking av våre partikontorer, uten å ha ransakingsordre til det.
Vi finner dette fullstendig uakseptabelt, og vi må protestere på det sterkeste mot en slik helt irregulær opptreden, som vi antar er lovstridig.
Vi ber om at De umiddelbart griper inn og stopper dette, og at De treffer de nødvendige skritt for å forfølge saken overfor dem som er ansvarlige for dette utilbørlige inngrepet i et lovlig politisk partis virksomhet.
Med hilsen
Torstein Dahle
leder Rød Valgallianse
