
10.05.2002
Enklere å få omsorgspenger for syke barn
Arbeiderpartiet har fremmet et forslag om å endre Folketrygdloven slik at foreldre med syke barn lettere kan søke om omsorgspenger for barnet dersom det trenger kontinuerlig pleie og tilsyn fra en av foreldrene. I dag gis det rett til slik stønad for barn under 12 år i hjemmet, etter sykehusopphold dersom oppholdet har vart i syv dager. - I dag har de fleste sykehusopphold for barn en varighet av en til tre liggedager, derfor faller flere og flere utenfor ordningen med pleiepenger, sier stortingsrepresentant Bjarne Håkon Hanssen.
Arbeiderpartiet har fremmet et forslag om å endre Folketrygdloven slik at foreldre med syke barn lettere kan søke om omsorgspenger for barnet dersom det trenger kontinuerlig pleie og tilsyn fra en av foreldrene. I dag gis det rett til slik stønad for barn under 12 år i hjemmet, etter sykehusopphold dersom oppholdet har vart i syv dager.
- Moderne medisinske behandlingsmetoder innebærer stadig kortere liggetid i sykehus og utstrakt bruk av poliklinisk behandling. I dag har de fleste sykehusopphold for barn en varighet av en til tre liggedager, derfor faller flere og flere utenfor ordningen med pleiepenger, sier stortingsrepresentant Bjarne Håkon Hanssen.
- Det er nødvendig med en individuell vurdering på bakgrunn av barnets behov, og en firkantet regel som gjør stønaden avhengig av antall liggedager i sykehuset, vil føles urimelig for stadig flere. Derfor er det behov for en modernisering av regelverket slik at den medisinske tilstanden og alvorlighetsgraden er avgjørende for tildeling av stønaden, ikke antall liggedøgn i sykehuset. Derfor foreslår vi denne endringen i Folketrygdloven nå, og vi mener også at andre enn barnets foreldre kan få støtte dersom det nødvendig av hensyn til barnet, sier Hanssen.
