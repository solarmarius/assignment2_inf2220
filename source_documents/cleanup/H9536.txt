
20.08.2005
ARBEIDERPARTIETS STORTINGSGRUPPE
Stortingsrepresentant Karl Eirik Schjøtt-Pedersen, leder av Aps Kystutvalg, har i dag lagt fram:
- En nasjonal strategi for fisk og sjømat - Norge må bli ledende innen næringen
- Norge må sikte mot å være verdens fremste sjømatnasjon. Derfor har vi i dag lagt fram en nasjonal strategi for fisk og sjømat, sier Karl Eirik Schjøtt-Pedersen, Ap, deltaker på det viktige fiskerifaglige seminaret på Husøy i Senja - Husøydagan. - Arbeiderpartiet mener Norge må trekke opp en nasjonal strategi for fiskerinæringa som bygger på vårt fortrinn ved tilgang på ferskt råstoff av høy kvalitet, sier han.
For å klare denne målsettingen må viktige elementer i en slik strategi må være:
1. Fiskeressursene må forvaltes med sikte på høyest mulig langsiktig ressursuttak innenfor bærekraftige rammer, og et mest mulig stabilt uttak fra år til år. Kvoteåret må gjøres mer fleksibelt. Ressurskontrollen må styrkes.
2. Fiskeressursene skal ikke privatiseres. Ingen skal kunne eie en fast andel av den til enhver tid fastsatte kvoten. Regioner og kommuner skal sammen med aktive fiskere kunne eie fartøy med kvoterettigheter innenfor dagens deltakerlov.
3. Marin forskning skal være høyt prioritert, og være ett av de nasjonale satsingsområder for forskning.
4. Det settes i verk et program for fornyelse av kystfiskeflåten. Rammene i Innovasjon Norge økes. Det skal kunne gis investeringstilskudd også til fartøy.
5. Det legges vekt på å utvikle Norges fortrinn ved tilgang på ferskt råstoff av høy kvalitet. Leveranse av ferskt råstoff må ha prioritet.
6. Havbruksnæringen skal sikres arealer for videre utvikling. Eventuell utvidelse av lakse- og ørretproduksjonen bør som hovedregel skje ved tildeling av nye konsesjoner.
7. Det settes i verk en nasjonal satsing på fangstbasert havbruk og oppdrett av nye arter gjennom vesentlig økning av forskningsbevilgningene og en statlig garantiordning for driftskreditt til nyskapingsprosjekter innen oppdrett av nye arter.
8. Gjennom leveranse av råstoff fra en modernisert flåte, oppdrett og fangstbasert havbruk, skal industrien sikres økt og stabil tilgang på råstoff slik at markedet kan forsynes jevnlig, arbeidstakerne sikres stabil sysselsetting, og industrien sikres bedre utnyttelse av produksjonsutstyret. Fiskeråstoffet skal som hovedregel foredles ved anlegg på land. Trålernes leveringsplikt skal håndheves strengt. Dagens distriktskvoteordning forsterkes, og tas mer aktivt i bruk for å sikre sysselsettingen i industrien i spesielt utsatte distrikter.
9. Tilliten til norske fiskeprodukter styrkes gjennom et system med offisiell kvalitetsmerking.
10. Norge må være teknologiledende innenfor marine næringer. Det må settes i verk brede nasjonale fellesprogram for nærings- og forskningsutvikling i samarbeid mellom staten, næringslivet og forsknings- og utdanningsinstitusjonene. Hele verdikjeden må sees i sammenheng. Innsatsen for produksjonsutvikling styrkes.
11. Arbeidet for markedsadgang og markedsinnsats styrkes.
12. Næringens tilgang på kapital styrkes ved at det opprettes et eget statlig investeringsfond for marin sektor som skal kunne gå inn med eierinteresser i oppdrett og i foredling av marine produkter.
