
24.09.98 - 25.09.98
Folkets Hus, Oslo
LANDSSTYREMØTE 24/9-98
Møtet behandlet følgende saker:
1. Det fordelingspolitiske programmet.
2. Innkomne forslag og forslag til arbeidsordning for landsmøtet.
3. Forberedelser til kommune- og fylkestingsvalget.
4. Utnevning av æresmedlemmer.
Møtet vedtok følgende uttalelse:
"Samarbeid for en stabil og trygg økonomi"
Etter at vi har hatt en lang periode på 1990-tallet med stabil oppgang, lave renter og økt sysselsetting, trues arbeidsplasser og folks trygghet igjen av et høyere rentenivå, mer prisstigning og ustabilitet i økonomien. Regjeringen og stortingsflertallets manglende evne og vilje til å føre en ansvarlig politikk har gjort oss mer sårbare overfor problemene i internasjonal økonomi. Dessuten har det gitt oss særnorske problemer som vesentlig høyere renter og dermed større kostnadsvekst enn i våre naboland.
For å gjenvinne tilliten til norsk økonomi, kreves det en langsiktig og forutsigbar styring. Arbeiderpartiet vil trygge vår handlingsfrihet og felles velferd ved å gå inn for bredt samarbeid om varig stabilisering og rettferdig fordeling. I denne forbindelse vil vi arbeide for samarbeidsløsninger med andre partier som kan sikre flertall for en stabil økonomisk utvikling. Arbeiderpartiet er beredt til å ta regjeringsansvar når den politiske situasjonen gir grunnlag for å føre en ansvarlig politikk.
Både i Norge og i andre land er det dem som har minst fra før, som rammes hardest av høye renter og økonomisk usikkerhet. En varig stabilisering av verdensøkonomien krever at forskjeller og motsetninger jevnes ut og oppheves. Norge må følge opp sin innsats i internasjonale organer for en mer rettferdig verden og felles kjøreregler for markedsøkonomien. Samtidig må vi holde orden i egen økonomi og redusere dens sårbarhet i et åpent globalt finansmarked.
Høstens budsjettarbeid blir avgjørende for å gjenreise tilliten til den økonomiske politikken.
Det er nødvendig med en innstramming som kan bringe den norske økonomien i bedre balanse. Men en slik innstramming kan ikke starte med å øke utgiftene for å finansiere kostnadskrevende utdelingspolitikk. Arbeiderpartiet mener at oppslutning om følgende hovedlinjer er en forutsetning for å sikre stabil økonomi og velferd:
1. Fordelingslinja
Stabile og trygge samfunn er fellesskap uten fattigdom og store ulikheter. Det forutsetter en sterk fordelingspolitikk, en offentlig sektor som gir alle likeverdige velferdstjenester, og et skattesystem som overfører mer ressurser fra dem som har mye til dem som har lite. Vi vil forbedre offentlig sektors evne til å fordele gode velferdstjenester til alle som trenger det. Dette kan ikke være avhengig av at vi stadig får økte midler til offentlig velferd. Vi vil ikke alltid kunne velge både å gjøre det vi har gjort før og å sette inn nye offentlige tiltak. For at vi skal greie de store løftene innen eldreomsorg, helsevesen og utdanning i årene som kommer, og samtidig sikre andre offentlige sektorers rammebetingelser - vil det bli avgjørende å vri og forbedre ressursbruken. De som isteden gjennom kontantstøtten vil øke de offentlige utgiftene med tre milliarder årlig, slik det tidligere er vedtatt - tar på seg et stort ansvar.
2. Arbeidslinja
Når det varsles at mindre økonomisk vekst og økt arbeidsløshet igjen kan true velferden, må vi sette inn tiltak som forebygger dette. Et forsterket solidaritetsalternativ mellom arbeidsgivere, fagbevegelse og myndigheter må drives fram med målet om arbeid for alle i høysetet. Grunnlaget for velferd, trivsel og en stabil økonomi vil alltid ligge i vår samlede felles arbeidsinnsats. Både sysselsettingstiltak, beredskapsplaner mot økt arbeidsløshet, og innsats for å motvirke at stadig flere blir uførepensjonister, er viktige elementer i utformingen av arbeidslinja. For å sikre et menneskelig og trygt arbeidsliv hvor arbeidstakere ikke taper penger på å bli syke, vil vi gå imot endringer som reduserer arbeidstakernes rettigheter i sykelønnsordningen.
3. Kunnskapslinja
Utdanning og kompetanse betyr stadig mer for å utvikle våre menneskelige ressurser og sikre en stabil utvikling av trygghet og livskvalitet. Arbeiderpartiet vil starte gjennomføringen av reformen for etter- og videreutdanning i 1999. Den må gjelde alle - både dem som ikke har fått utdanning utover grunnskole og videregående skoles nivå, og andre som trenger påfyll og oppdatering av kompetanse. Ikke minst er det nødvendig å sikre etter- og videreutdanningstilbud i distriktene for å tilrettelegge for dem som vil kombinere utdanning med arbeid eller omsorg. Et viktig steg i reformen blir å tilpasse Statens Lånekasses utdanningsfinansiering til behovene til voksne som tar utdanningspermisjon. I skoleverket er det gjennomført flere store og viktige reformer i de senere år. Nå er utfordringen å sikre økt kvalitet og godt arbeidsmiljø i skolen.
4. Generasjons-balanse
For å gjøre velferden mindre avhengig av svingende oljepriser, er det et viktig mål å føre videre den sparingen som Arbeiderparti-regjeringen tok sikte på i sitt langtidsprogram. Ellers vil de som er i arbeid utover i neste hundreår få et altfor høyt skattetrykk når folketrygd og velferd skal finansieres. Som resultat av solidaritetsalternativet og Arbeiderparti-regjeringenes finanspolitikk ble det skapt generasjonsmessig balanse i statsfinansene. Nå er det vårt felles ansvar å finne tilbake til en politikk som kan gi rettferdig fordeling mellom generasjonene, og skape tillit og trygghet rundt velferdsordningene.
