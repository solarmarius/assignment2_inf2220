
28.03.03
Arbeiderpartiets Stortingsgruppe
Stortingsrepresentantene Grethe Fossli og Gunn Karin Gjul: - Ny hundelov i tråd med Arbeiderpartiets forslag
Arbeiderpartiet hilser justisministerens forslag til ny hundelov velkommen. Det var i sin tid Arbeiderpartiet som tok initiativ til å at det skulle lages en ny hundelov, gjennom et forslag i Stortinget fra Grethe Fossli og Jon Olav Alstad i 1998.
- Den nye loven ivaretar intensjonene bak Arbeiderpartiets forslag, og vi vil berømme Dørum for å ha gjort en god jobb i forhold til å balansere ulike avveininger. Det er bra at loven tar utgangspunkt i det positive ved hundehold, og at den legger vekt på at hundehold gir livskvalitet for mange. Samtidig strammer den inn i forhold til farlig hundehold og gir mennesker de samme rettigheter i forhold til angrep fra hund som det bufe har. Det er viktig at den nye loven gir politiet myndighet til å avlive en hund dersom den har skadet en person vesentlig eller angrepet et barn, sier Grethe Fossli, som fremmet forslaget som satte i gang prosessen bak den nye loven.
Tidligere var lovverket som omhandler hund meget uoversiktlig og spredt over så ulike områder som kamphundloven, bufeloven, viltloven, reindriftloven og straffeloven.
- Når vi nå får en ny og helhetlig hundelov, vil det gjøre det lettere for hundeeiere å orientere seg i regelverket, sier Gunn Karin Gjul, som er Arbeiderpartiets fraksjonsleder i justiskomiteen.
Gjul og Fossli ser også positivt på at loven klart forbyr hunder som trenes til å bli kamphunder og som er trent til å angripe mennesker eller andre hunder.
