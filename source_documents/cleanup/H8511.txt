
Dato: 29. juni 2004
Stortingsrepresentantene John I. Alvheim og Harald T. Nesvik
- FULLSTENDIG SKIVEBOM FRA RATTSØ
I dag har utvalget, ledet av professor Jørn Rattsø, lagt frem sin innstilling om ulike organisasjonsløsninger for samordning av A-etat, trygdeetaten og sosialtjenesten. Utvalget anbefaler en løsning med tredelt ansvar der sosialtjenesten skal forbli kommunenes ansvarsområde. Dette er stikk i strid med Stortingets vedtak i fjor vår om at A-etat, trygdeetaten og sosialtjenesten skulle samordnes til en felles velferdsetat.
- I april i fjor behandlet Stortinget St.meld. nr. 14 der Regjeringen hadde foreslått opprettelse av et tredelt system for å bedre velferdsordningene og tjenestene til brukerne og bidra til en mer effektiv utnyttelse av arbeidskraften og særlig sørge for at folk får den hjelpen de har krav på, og behov for, ved sykdom og arbeidsledighet. Dette forslaget godtok ikke Stortinget, som sendte saken tilbake til Regjeringen og ba om å få seg forelagt en sak der A-etat, trygdeetat og sosialetaten ble samlet til en velferdsetat. Nå har Rattsø-utvalget utredet saken og kommer med et forslag som er omtrent identisk med det Stortinget forkastet i fjor. Dette er nærmest latterlig, sier Harald T. Nesvik.
- En samlet velferdsetat er et godt gammelt FrP-forslag som vi var svært glade for at et samlet Storting gikk inn for. Det er derfor svært skuffende at Rattsø-utvalget ikke tar signalene fra Stortinget og utreder det Stortinget har bedt om, sier John I. Alvheim, sosialkomiteens leder.
- Dette kan Regjeringen ikke legge frem for Stortinget, sier Nesvik. - Jeg håper de skjønner det og kommer med en sak der de tre etatene er samlet til en, slik Stortinget har forlangt. Og de bør ikke vente for lenge. Saken har allerede tatt altfor lang tid og man kan fristes til å tro at Regjeringen trekker ut tiden med vilje, avslutter Nesvik som mener at det haster med å få forbedret det norske velferdssamfunnet, til beste for brukerne!
