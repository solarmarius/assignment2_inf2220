
Onsdag 18. november 1992
Sentralstyret i KrFK om bistandsbudsjettet:
RAMMER KVINNENE I ULANDENE STERKEST
Det er ingen tvil om at nedskjæringene på bistandsbudsjettet som regjeringen legger opp til i sitt forslag til statsbudsjett, først og fremst vil ramme kvinnene i de land som får bistand fra Norge. Fagre forsikringer om at det er en hovedoppgave i bistandspolitikken å styrke kvinnenes rolle i utviklingsarbeidet, kan ikke dekke over dette. Det sier sentralstyret i Kristelig Folkepartis Kvinner i en uttalelse. Sentral-styret mener det er et paradoks at nedskjæringene i bistandsbudsjettet er sterkere enn nedskjæringene i forsvarsbudsjettet, tatt i betraktning av hvor utfordringene framover ligger.
Sentralstyret i KrFK minner om at det ble gitt en særbevilgning for å bedre kvinnenes situasjon både i 1991 og 1992. I forslaget for 1993 er den beskåret med 7 millioner.
-Argumentet for å gjøre dette, er at kvinner skal integreres i andre budsjettposter. Men det er et faktum at ordningen med en egen "kvinnebevilgning" har fungert godt, og det har blant annet gjort at prosjekter som ellers ikke har fått penger, likevel har latt seg gjennomføre, heter det i uttalelsen.
KrFK synes det er påfallende at den eneste posten i bistandsbudsjettet som har fått økning, er den for samarbeid med næringslivet. Den er økt med 62,1 prosent.
-Det er liten grunn til å tro at denne økningen vil komme kvinner i bistandslandene til gode så lenge dette ikke er uttalt konkret i kommentarene til budsjettet. Det er også med undring man registrerer at den eneste posten på bistandsbudsjettet som får økning, er den som etter manges oppfatning først og fremst har vært til hjelp for norske bedrifter, konkluderer sentralstyret i Kristelig Folkepartis Kvinner.
