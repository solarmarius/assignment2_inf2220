
2.12.98
Morten Lund,
KJEDEMAKT OG SAMFUNNSANSVAR
- Vi har mange signaler om at de mektige kjedene vil øke sin makt på bekostning av andre i tida framover, bl.a. ved å skaffe seg kontroll stadig nærmere råstoffproduksjonen, sa Morten Lund (Sp) i Stortinget i dag. Han fryktet at vi på kort tid kan få en internasjonalisering av daglig­varemarkedet, at kjedemakten blir brukt enda mer på en måte som samfunnet ikke er tjent med og at folkevalgte vil miste innflytelse.
Lund pekte på en rekke områder der han mente kjedemakten allerede i dag brukes for å motarbeide eller undergrave politisk fattede vedtak. Ytringsfriheten trues når viktige aktører forsøkes kneblet med trusler om at deres varer kan bli kastet ut av butikkhyllene. Den frie etableringsretten i næringslivet begrenses når det i dag neppe er mulig å etablere dagligvare­butikker i distrikts-Norge uten å knytte seg til en av kjedene. Eksistensgrunnlaget for mange små bedrifter forsvinner når kjedene reduserer tallet på leverandører dramatisk og vurderer å flytte hovedkontoret til utlandet.
I tillegg er mange arbeidsplasser i næringsmiddelindustrien utrygge fordi bedriften har kortsiktige avtaler og trang økonomi. De ansatte frykter press mot lønninger og andre arbeidsvilkår og frykter kjedenes krav om økt import av billige matvarer. Kjedenes kritikk og press mot grensevernet, råvareprisene og samvirkeorganisasjonene vil kunne føre til at de vedtatte mål for å sikre norsk matproduksjon ikke nås. Mistanke om prissamarbeid mellom de fire store kjedene hindrer en nødvendig fri konkurranse.
Lund mente at den frie, offentlige debatten er avgjørende for utviklingen framover og beklaget at debatten har stoppet opp på grunn av uenighet om tall. - Debatten må ikke få stoppe ved at noen mistenkes for å ville skjule fakta om sine egne gevinster, sa Lund. Han syntes derfor det er svært positivt at landbruksministeren nå har signalisert at Regjeringen vil sette i gang en slik prisoppfølging som etterlyst av stortingsrepresentanter fra Senterpartiet, Kristelig Folkeparti og SV allerede i 1996. Den gang ble forslaget nedstemt med henvisning til Konkurransetilsynets virksomhet.
Lund mener det er oppsiktsvekkende når det synes som om ingen er tilfreds med det som i dag finnes av faktagrunnlag om prisutviklingen på matvarer i hele kjeden fra råvarer til bord. Både Bondelaget og Handels- og Servicenæringens Hovedorganisasjon etterlyser en bedre prisoppfølging. - Det er gledelig at debatten i dag viser at det er stor tilslutning fra hele Stortinget om dette, sier Lund.
