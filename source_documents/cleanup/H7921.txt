
17.10.2003
SENTERPARTIET
Lars Peder Brekk skal lede arbeidet med nytt stortingsprogram for Senterpartiet
Senterpartiets nestleder Lars Peder Brekk skal lede komiteen som skal utarbeide forslag til stortingsvalgprogram for Senterpartiet for perioden 2005-2009. - En stor ære og utfordring for meg. Jeg gleder meg til å arbeide med programforslaget sammen med de svært dyktige personer komiteen består av. Nye tider og utfordringer krever ofte nye politiske løsninger. Men jeg er opptatt av at Senterpartiet skal være gjenkjennbar i ei endringstid som vår, sier Lars Peder Brekk.
Hele komiteen
Programkomiteen er oppnevnt av sentralstyret i partiet og har fått frist til 1. januar 2005 å legge fram sitt forslag. Med seg i komiteen har Lars Peder Brekk fått Eli Blakstad, Oppland, Torunn Hovde Kaasa, Telemark, Per Jordal, Hordaland, Odd Arild Kvaløy, Rogaland, Ola Borten Moe, Sør-Trøndelag, Eli Øveraas, Møre og Romsdal (Stortinget), Noralf Leitring, Troms, Trygve Magnus Slagsvold Vedum, Hedmark (Senterungdommen), Margaret Eide Hillestad, Oslo (Senterkvinnene). Assisterende generalsekretær Oddvar Igland blir komiteens hovedsekretær.
Også nytt prinsipprogram
Senterpartiets stortingsvalgprogram 2005 - 2009 skal inneholde en prinsippdel og en handlingsprogramdel. Prinsippdelen skal erstatte Senterpartiets prinsipprogram fra 1995 og forutsettes utformet i et perspektiv som gjør at det kan være gjennomgående over minst to stortingsvalgperioder. Handlingsprogramdelen skal være et mest mulig konkret uttrykk for Senterpartiets standpunkt i viktige saker i kommende stortingsvalgperiode.
Viktige saksfelt
- Programkomiteen vil benytte arbeidsgrupper hvor en også trekker inn personer utenfor programkomiteen for å utrede enkelttemaer som er viktige for Senterpartiet. Vi vil forberede en debatt i Senterpartiet spesielt på områdene velferdsutvikling (offentlig-privat), demokratiutvikling (forholdet mellom stat og lokal- og regionnivået i norsk forvaltning), næringspolitikk og forholdet mellom det internasjonale og nasjonale nivået. - Disse områdene er trekt ut fordi det her kan ligge konflikter og utfordringer som krever klarere svar. Det pågår viktige nasjonale og internasjonale debatter i disse spørsmålene, og her skal Senterpartiet være en aktiv aktør, sier Brekk.
Debatt i partiorganisasjonen
- Som vi har god tradisjon for i Senterpartiet vil programkomiteen forberede et debattopplegg tilrettelagt for studiearbeid hvor medlemmer og andre interesserte inviteres til å drøfte Senterpartiets politiske hovedlinjer med grunnlag i programkomiteens forslag til standpunkt/alternativer. Tidligere over 2000 personer deltatt, og vi håper vi klarer å engasjere mange også denne gang. Vi vil også ta i bruk internett som en diskusjonskanal om hva Senterpartiet bør mene i en del saker. Alle Senterpartimedlemmene er velkommen til å være med i arbeidet med politikkutforming i det nye programmet, sier Lars Peder Brekk som understreker at komiteen skal være åpen og tilgjengelig gjennom hele prosessen.
