
3. mai 2001
Hill-Marta Solberg
- Gode tiltak mot juks i fiskerinæringen
- Det er helt avgjørende at ikke fiskerinæringen ødelegger sitt eget ressursgrunnlag ved å tømme ressursene fra havet, eller at omdømmet blant befolkningen og de markeder som vi er avhengige av svekkes. Derfor er det viktig å sette inn målrettede og effektive tiltak, slik fiskeriministeren varslet i sin redegjørelse i dag, sier Arbeiderpartiets parlamentariske leder Hill-Marta Solberg torsdag 3. mai 2001.
- Det er helt avgjørende at ikke fiskerinæringen ødelegger sitt eget ressursgrunnlag ved å tømme ressursene fra havet, eller at omdømmet blant befolkningen og de markeder som vi er avhengige av svekkes. Derfor er det viktig å sette inn målrettede og effektive tiltak, slik fiskeriministeren varslet i sin redegjørelse i dag, sier Arbeiderpartiets parlamentariske leder Hill-Marta Solberg.
Fiskeriministeren redegjorde for ulovligheter i fiskeindustrien og forslag til bedre kontroll med virksomheten. Hvor stort omfanget av ulovligheter er, er det vanskelig å anslå eksakt, men det er på det rene at omfanget er uakseptabelt stort. I følge Fiskeridirektoratet kan det dreie seg om opptil 2 mrd.kr, og Kystvakten har registrert en markert økning i antall anmeldelser av norske fartøy.
- Dette er alvorlig av flere grunner. Fiskeindustrien er en av våre mest distriktsorienterte næringer som danner grunnlaget for mye bosetting langs vår lange kyst. Dessuten er denne industrien en betydelig bidragsyter til vår nasjonale produksjon og er en næring med store utviklingsmuligheter i framtida. Norge har en historie som fiskerinasjon å ta vare på, og vi har et av verdens mest fiskerike havområder langs kysten. I tillegg har vi et godt rykte som gode forvaltere av disse ressursene. Kortsiktig økonomisk vinning fra enkelte i næringen må ikke få ødelegge dette, sier Solberg.
- Det er viktig at problemet møtes med bedre kontroll, strengere strafferammer, et bedre og enklere regelverk og med holdningsskapende arbeid. Disse tiltakene vil vi følge opp både i behandlingen av Revidert nasjonalbudsjett nå i juni og i Statsbudsjettet for 2002 til høsten, sier Hill-Marta Solberg.
