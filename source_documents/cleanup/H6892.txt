
15.03.03
KrF
Bedre kommuneøkonomi gir bedre omsorg
Kristelig Folkeparti vil styrke det lokale selvstyret. Det har over tid utviklet seg en ubalanse mellom kommunenes oppgaver og inntekter. Dette må det nå gjøres noe med. Bedre kommuneøkonomi er en hovedsak for KrF. Landsstyret slutter derfor fullt opp om partilederens utspill om å styrke kommuneøkonomien, og forventer at Regjeringen i kommuneproposisjonen for 2004 legger fram konkrete tiltak for å bringe kommunenes inntekter mer i samsvar med oppgavene.
Kristelig Folkeparti prioriterer familie og omsorg! Det betyr gode tjenestetilbud på viktige områder som eldreomsorg, forebyggende helse- og rusarbeid, barnehage, psykiatri og barnevern. Det er kommunene som er de viktigste leverandørene av disse tjenestene. Det er helt nødvendig at kommunene settes bedre i stand til å ivareta disse oppgavene. Situasjonen krever at Regjerningen tar nødvendige grep for å styrke lokaldemokratiet. Samtidig er det viktig at kommunene fortsatt jobber aktivt for å få mer tjenester og bedre kvalitet ut av de pengene som er til disposisjon.
Lover, regler og forskrifter begrenser det lokale handlingsrom. Landsstyret understreker at fjerning og forenkling av regelverk vil bidra til å styrke lokaldemokratiet, og sikre at den enkeltes behov løses ut fra lokale forhold. En plan som skal bidra til å balansere inntekter og oppgaver er ikke nok - det må også komme forslag til forenkling av regelverket.
Regjeringen må gjennom konsultasjonsordningen med kommunesektoren ved KS søke å få til et forpliktende samarbeid. Dette samarbeidet må også inneholde gjensidige forpliktelser i forhold til fornyelse og effektivisering av kommunesektoren.
En betydelig del av kommunenes inntekter er i dag øremerket. Kristelig Folkepartis landsstyre vil understreke at det er behov for en omfattende innlemming av øremerkede tilskudd i de frie inntektene for å øke friheten til lokale prioriteringer.
