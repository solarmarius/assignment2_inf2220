
19. mars 2001
Thorbjørn Jagland
J@gland-brev
- Det er ikke tvil om at Barentssamarbeidet er kommet for å bli. Barentsrådets årlige konferanse er en viktig og prioritert politisk arena for meg som utenriksminister. Områdene vi samhandler på er så mange og forbindelsene er veldig gode, skriver partileder og utenriksminister Thorbjørn Jagland i J@gland-brev 19. mars 2001.
Åtte år har nå gått siden Thorvald Stoltenberg gikk i spissen for å etablere et nordisk-russisk samarbeid i Barentsregionen. Gjennom Kirkenes-erklæringen fikk de politiske, så vel som de kulturelle, økonomiske og teknologiske krefter, det institusjonelle rammeverk som var nødvendig for samhandling. Geografisk fellesskap er ikke i alle tilfeller tilstrekkelig for kontakt, og de siste 8 år har vist oss at Barentsrådets betydning for samarbeidet i Europas nordligste region har vært uvurderlig.
Forrige uke var det duket for årets Barentsråd. Denne gang var det utenriksminister Ivanov som inviterte, og vi møtte våre kollegaer i Murmansk. Det var et møte av svært positiv valør. Det kulturelle samarbeidet blomstrer som aldri før. Det teknologiske samarbeidet, studentutvekslingen og miljøsamarbeidet er i fokus. Men ikke minst ; også det næringsmessige samarbeidet er i utvikling.
Men ingen skal hevde at det har vært enkelt. Gjennom disse årene har næringslivet hatt betydelige problemer og veldig mange norske aktører trakk seg ut av Russland, eller ble slått konkurs, fordi de økonomiske garantisystemene ikke var gode nok. Det er helt avgjørende at rammebetingelsene for næringslivet er gode. At utenlandske bedrifter kan investere i Russland, uten å stå i fare for å tape alt, er en nødvendig faktor. Det kan en god økonomisk garantiordning sørge for. Videre er det er viktig at handelshindringene reduseres, noe smidige tollregler kan bidra til. Næringslivet i regionen trenger det brede og omfattende samarbeidet vi har hatt i Barentsrådet de siste 8 år. Det har skapt en viktig tillit og muliggjør videre utvikling.
Da jeg møtte norske næringslivsledere i forbindelse med Murmansk-besøket ble det understreket at det er betydelig lettere å satse i Russland i dag enn det var for 10 år siden. Jeg er enig i den analysen som sier at utviklingen egentlig har gått utrolig raskt. Sovjetstatens samfunn hadde helt andre måleenheter for suksess enn dem vi forholder oss til. Russerne har imidlertid forstått at produksjon må lønne seg økonomisk, deres vilje og ønske om et selvstendig og autonomt marked er absolutt tilstede. Men vi må ha tålmodighet, vi må alle godta at det tar tid å få etablert de institusjonene en markedsøkonomi trenger.
I over ti år har Nikkelverket i Nikel vært et stort miljøproblem for hele regionen. Mange forsøk på å modernisere fabrikken for å hindre miljøforurensning har dessverre ikke lykkes så langt. Men nå ser man imidlertid lys i tunnelen. Den nordiske investeringsbanken har gitt grønt lys for lån til Norilsk Nikel, jeg er derfor optimistisk med hensyn på den omfattende miljøeffekt vi kan få av dette.
På det kulturelle området blomstrer Barentssamarbeidet som aldri før. Hele veien har det vært en omfattende kultursatsing, alt fra billedkunst, teater, litteratur og musikk. Prosjekter det er lite storpolitikk i, men som betyr veldig mye for de menneskene som er involvert. Det mellomfolkelige, der skoler, delegasjoner og enkeltpersoner har krysset grenser. Kulturen har revet murer og knyttet bånd mellom mennesker i regionen gjennom masse vellykkede småprosjekt. Et fyrtårn må jeg imidlertid nevne, for jeg hadde den store ære av å få overvære den fantastiske oppsetning av Den norske opera i Murmansk 17.mai i fjor. En ubeskrivelig opplevelse.
I mai skal vår barne- og familieminister Karita Bekkemellem Orheim være vert for en stor konferanse i Tromsø som skal omhandle barn og unge. Barents Regional Youth Forum (BRYF) er en ungdomssatsing på politisk nivå, der ungdomspolitikere møtes og danner nettverk. På konferansen i Tromsø skal man fokusere på problemstillingene rundt både miljø, kultur, infrastruktur og utdanning. Barne- og familieministeren vil også se på hvilke potensialer vi har for nye satsingsområder for samarbeid på barne- og ungdomsspørsmål.
Det er ikke tvil om at Barentssamarbeidet er kommet for å bli. Barentsrådets årlige konferanse er en viktig og prioritert politisk arena for meg som utenriksminister. Områdene vi samhandler på er så mange og forbindelsene er veldig gode. Vi skal jobbe videre for å utvikle både miljø og næringssamarbeid, teknologisk samarbeid, kulturelt samarbeid, infrastruktur og samarbeid innenfor forskning og høyere utdanning.
