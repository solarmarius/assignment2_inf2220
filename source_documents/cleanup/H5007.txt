
Oslo, 16. august 2001
Inge Lønning
Har Ap blingset med 15 milliarder?
Høyre vil selvfølgelig vurdere forslaget om lånefinansiert rehabilitering av skolebygg og om dette er et egnet stimuleringstiltak i så måte. Men det er vanskelig å se at dette er det kjempeløft som Giske tidligere har markedsført det som. Bare i de 20 største Høyre-kommunene er det de neste 4 årene (inkl 2001) planlagt brukt ca 10 milliarder til rehabilitering og vedlikehold ­ av kommunenes egne midler. Sammenlignet med Ap-styrte Bergen bruker Høyre-styrte Oslo fem ganger så mye midler per elev på oppussing. (Oslo nærmere 1 mrd kroner per år, Bergen 100 mill kroner ).
Det er påfallende at Arbeiderpartiet plutselig i valgkampen kommer med en pakke de ikke mente det var behov for sent som i juni. Hvis det har kommet nye opplysninger siden behandlingen av saken i Stortinget er dette oppsiktsvekkende. Da mente Arbeiderpartiet at kommunene hadde nok penger til rehabilitering. De har altså blingset med 15 milliarder. Det er jo i seg selv ganske utrolig.
Men det er vanskelig å vite hva Arbeiderpartiet egentlig vil. Det legges opp til at staten skal låne ut 15 milliarder til kommunene. Men selv med rentefrihet og en tids avdragsfrihet blir enden likevel den samme: Disse 15 milliardene må kommunene betale tilbake igjen. Derfor skal man være forsiktig med å si at dette letter kommunenes økonomi. Det kan kanskje gi et pusterom i noen kommunebudsjetter - før regningen kommer. Men alle som har handlet på betingelsen kjøp nå ­ betal om 3 måneder vet at pengene må hentes et sted fra.
