
28. februar 2001
Høyres Stortingsgruppe
STATSRÅD GISKE STÅR FAST PÅ Å FJERNE SKOLEPENGESTØTTEN TIL ELEVER VED UTENLANDSKE OG INTERNASJONALE VIDEREGÅENDE SKOLER
Statsråd Giske bekreftet i dagens spørretime at Regjeringen visste hva den gjorde da man i budsjettforslaget for i år foreslo å fjerne støtten til delvis dekning av skolepenger for elever ved utenlandske eller internasjonale videregående skoler. Statsråden svarte på et spørsmål fra Høyres Inge Lønning, som spurte om de negative konsekvensene av dette kuttet for elevene og for skolene var tilsiktet fra Regjeringens side.
Høyre gikk under budsjettbehandlingen inn for å beholde tilskuddet til delvis dekning av skolepenger, og vil arbeide for å få kuttevedtaket omgjort i forbindelse med Revidert nasjonalbudsjett.
Kuttet må sies å være et ganske overraskende og interessant element i Regjeringens internasjonaliseringsbestrebelser, konstaterer Inge Lønning. Regjeringen og Arbeiderpartiet snakker varmt om internasjonalisering, samtidig som man gjør det vanskeligere for norske elever å få videregående opplæring i internasjonale miljøer.
