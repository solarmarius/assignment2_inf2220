
Stortinget, 25. februar 2005
Arbeiderpartiets stortingsgruppe
Arbeiderpartiets kommunalpolitiske talsmann Karl Eirik Schjøtt-Pedersen om Regjeringens arbeidsmiljølov:
- Et råere arbeidsliv
- Regjeringens forslag om ny arbeidsmiljølov fører til et råere arbeidsliv og svekkede rettigheter for arbeidstakerne. Ved å åpne for mer bruk av midlertidige ansettelser gir Regjeringen mer makt til arbeidsgiverne, mens arbeidstakere på usikre vilkår blir stående med lua i hånda av frykt for å miste jobben. Dette er en politikk Arbeiderpartiet er sterkt imot, sier Arbeiderpartiets kommunalpolitiske talsmann Karl Eirik Schjøtt-Pedersen etter at Regjeringen i dag la fram sitt forslag til ny arbeidsmiljølov.
- Hvis Fremskrittspartiet og regjeringspartiene vedtar en slik svekkelse av arbeidsmiljøloven, vil Arbeiderpartiet ta initiativ til å endre dette dersom det blir et nytt flertall i Stortinget etter høstens valg, sier Karl Eirik Schjøtt-Pedersen.
Schjøtt-Pedersen peker på at ferske undersøkelser viser at hver femte norske arbeidstaker frykter for å miste jobben. - Midlertidig ansatte har mindre økonomisk trygghet enn fast ansatte. De har dårligere grunnlag for opptjening av sykelønn, fødselspermisjon og dagpenger enn fast ansatte har. De har også vanskeligere for å skaffe seg bolig og etablere seg fordi banken krever fast inntekt for å gi lån, påpeker Schjøtt-Pedersen.
- Økt bruk av midlertidige ansettelser og et råere arbeidsliv vil øke utstøtingen fra arbeidsmarkedet. Dersom vi skal klare å betale for framtidige pensjoner og velferd, og ha nok personell til å utføre velferden, må vi forhindre at folk blir syke, utslitte, uføre og for tidlig pensjonerte. Dette lovforslaget går i stikk motsatt retning. Arbeiderpartiet vil kjempe for å gjøre arbeidsmiljøloven til et virkemiddel for å oppnå målet om et mer menneskelig og trygt arbeidsliv, sier Schjøtt-Pedersen.
- Det er positivt at arbeidsministeren inntar en annen kurs enn sin forgjenger i spørsmålet om søndagsarbeid. Her er Høybråten mer i tråd med Arbeiderpartiets standpunkt enn med Victor Normans linje. Arbeiderpartiet har også presset på for at deltidsansatte skal få fortrinnsrett når det blir lyst ut ledige stillinger. Hovedbildet er likevel at Høyres politikk for svekkede arbeidstakerrettigheter har fått gjennomslag, sier Schjøtt-Pedersen, og peker blant annet på forslaget om svekket stillingsvern.
