
2.2.99:
Tor Nymo,
Pressemelding fra
Senterpartiets stortingsrepresentant fra Troms, Tor Nymo, vil i spørretimen onsdag 3. februar utfordre fiskeriminister Peter Angelsen i forhold til den store veksten av sjøpattedyr i Barentshavet som en nå har. Nymo har særlig uttrykt bekymring for den eksplosive veksten av Grønlandsel i Østisen, og det er også dette som har foranlediget Nymos spørsmål til fiskeriministeren. Nymo sier imidlertid at han også kommer til å nevne selbestanden i Vesterisen og den voksende bestanden av hval i Barentshavet.
-Ja, etter mitt skjønn så må nå forvaltningen av sjøpattedyrene i Barentshavet settes på denne Regjerings dagsorden, og en fornuftig forvaltningsplan må utarbeides straks. I dag vokser selbestanden i Østisen med over 300 000 individer årlig, og bestanden i dag er i stand til å spise langt mer enn et godt kvoteår i norske fiskerier. Årets kvote av lodde som er satt av til norske fiskere vil for eksempel en slik bestand av sel greie å sette til livs i løpet av 5-6 dager. Jeg blir helt skremt når jeg tenker på hvilke konsekvenser det vil få hvis disse mengdene av sel skulle søke inn mot norskekysten på grunn av mangel på mat, sier Nymo i en kommentar fra Stortinget.
Nymo sier videre at veksten i bestandene av vågehval og andre hvalarter, og veksten i bestandene av Klappmyss og Grønlandsel i Vesterisen også vil utgjøre et meget stort problem i fremtiden om ikke fangsttrykket øker vesentlig. En bærekraftig forvaltning av ressursene i Barentshavet krever at en er villig til å satse for å intensivere fangsten på både sel og hval ifølge Nymo. Nymo er imidlertid ikke innstilt på å at nivået på fangsten skal være slik at noen av bestandene kan bli uforsvarlig små.
-Nei langt i fra. Mitt poeng er at også hval og sel må inngå i den totale forvaltningen av Barentshavet, og at også disse artene må kunne høstes ut i fra en tankegang om at ressursene må forvaltes på en slik måte at avkastningen blir størst mulig, avslutter Nymo.
Nymo sier at opprustningen av sel- og hvalfangst må prioriteres langt sterkere i tiden som kommer, noe som blant annet innebærer større statlige overføringer, både for å ruste opp kompetansen på dette området, men også for å få åpnet markedene for slike produkter etter at dyrevernorganisasjoner og andre fanatikere har lykkes i å lukke dem.
