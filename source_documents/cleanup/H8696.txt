
Dato: 14. oktober 2004
Stortingsrepresentantene John I. Alvheim og Harald T. Nesvik (FrP)
Krever plan mot diabetes
Leder av sosialkomiteen på Stortinget, John I. Avheim, varsler nå at han vil be regjeringen om en egen plan mot diabetes. - Dette er folkesykdommen som er glemt av regjeringen, sier han. Forslaget fremmes etter et initiativ fra Norges Diabetesforbund.
Avheim og hans partikollega i Sosialkomiteen Harald Tom Nesvik, mener Norge trenger en samlet plan for å bremse diabetesbølgen gjennom målrettet arbeid og planlegging. - Diabetes er en av de største truslene for folkehelsen med over 200.000 diabetessyke. Altfor mange tror at dette er en bagatellmessig sykdom, men sannheten er at diabetes krever mellom fem og syv prosent av de årlige helseutgiftene, fremholder han.
Han etterlyser en mer offensiv forebyggingsstrategi og viser til at det er et stort gap mellom sykdomskostnadene og forskningsinnsatsen. - Forskningsinnsatsen utgjør kun 2 promille av helseutgiftene, og vi ligger langt etter Finland, Sverige og Danmark i forskningsvolum.
- Forskning viser at type 2-diabetes kan forebygges, og at god behandling kan utsette eller forhindre alvorlige komplikasjoner. Nærmere halvparten av de 200.000 diabetessyke vet ikke selv at de har sykdommen. Disse er det viktig å nå med informasjon og kunnskap.
- Det er langt mer fornuftig om staten bruker ressurser på å hindre at flere blir rammet av sykdommen, i stedet for å bare fokusere på behandling når de først har blitt syke. Dette handler om velferd for de enkelte som blir rammet av sykdommen, sier Alvheim.
Norge har ingen systematiske data for hvor mange som har diabetes og hvordan det går med dem. Verdens Helseorganisasjon har definert diabetes som en av fremtidens største trusler mot folkehelsen.
