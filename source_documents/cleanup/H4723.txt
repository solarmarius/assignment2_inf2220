
10. januar 2000
Thorbjørn Jagland
J@gland-brev
I dette J@gland-brevet fra 10. januar oppfordrer partileder Thorbjørn Jagland til debatt om endringer i Folketrygden. - Det er viktig at tilliten til pensjonssystemet ikke svekkes. sier Jagland blant annet i sitt @-brev.
Forskningsstiftelsen FAFO har gjennomført en undersøkelse blant yrkesaktive under 60 år, for å finne ut hvilke holdninger folk har til Folketrygden. Flertallet av de spurte, tror at pensjonen de får i fremtiden fra Folketrygden, ikke vil være tilstrekkelig til å leve av. Dette viser klart hvilken utrygghet folk føler i forhold til Folketrygden.
Jeg vil til en viss grad si meg enig i at denne frykten er berettiget. For det første har grunnbeløpet ikke fulgt inntektsutviklingen i samfunnet for øvrig. For det andre har betydningen av opptjente poeng gjennom arbeid blitt redusert. Dagens system har også bidratt til å forsterke forskjellen mellom pensjonsytelsene for kvinner og menn, spesielt på grunn av reglene om sammenhengende opptjeningstid. Et fjerde forhold er at antall eldre kommer til å øke sterkt i årene som kommer, noe som også vil føre til en sterk økning i utgiftene til Folketrygden. Allerede i dag vokser Folketrygdens utgifter med flere milliarder kroner i året. Dette viser at Folketrygden er under sterkt press, og at det er behov for å se på ordningen med nye øyne.
Folketrygden har to hovedformål: Alle skal få en viss minstesikring gjennom minste-pensjonen, og tilleggspensjonen skal gjenspeile inntektsnivået på pensjoneringstidspunktet.
I 1998 var utgiftene til Folketrygdens alderspensjon på 58,5 milliarder kroner. Ved utgangen av året var det 630 500 alderspensjonister, og gjennomsnittlig alderspensjon var da på om lag 95 500 kroner. Utbetalingen til alderspensjon økte med om lag 10 prosent fra 1997 til 1998. Som følge av endringene økte antallet minstepensjonister fra om lag 229 000 til om lag 264 000.
Utfordringene
Det er skjedd store endringer i vårt samfunn siden Folketrygden ble innført. Dagens gjennomsnittspensjonist er friskere, lever lenger og har mer penger enn sine forgjengere. Vi har også fått AFP-ordningen som gjør at flere kan gå av etter egne behov, og denne utviklingen er svært positiv.
Norge er i en spesiell situasjon i forhold til behovet for arbeidskraft i framtiden. Vi har lav arbeidsløshet og høy sysselsetting. Samtidig vet vi at eldrebølgen vil øke behovet for å få flere i arbeid. Antallet yrkesaktive per pensjonist vil reduseres fra ca. 2,5 i år 2000 til ca.1,7 i år 2050. En rekke prognoser tyder på at det blir mangel på arbeidskraft i Norge. Det som mest av alt vil avgjøre om vi klarer Folketrygdens utgifter i framtiden, vil derfor være hvor høye målsetninger vi har. Derfor må velferdssamfunnet legge til rette for at det lønner seg å arbeide. Utgangspunktet må være at færrest mulig bare skal leve på trygd. Vi må gjøre trygdesystemet mer fleksibelt, slik at det fungerer som en hjelp til selvhjelp i ulike faser av livet.
I tillegg må det skapes muligheter i arbeidslivet for en større fleksibilitet mellom arbeid og trygd. Det må stilles sterkere krav til både private og offentlige arbeidsgivere slik at arbeidstakere i forskjellige faser av livet kan yte forskjellig innsats. Det bør legges til rette for nye kombinasjoner av pensjon og arbeid gjennom at det gis bedre muligheter til avtrappingsjobber og mindre krevende arbeid for eldre på arbeidsmarkedet. Målsettingen må være at mennesker som ellers ville tatt full pensjon eller blitt utstøtt fra arbeidsmarkedet beholder sin tilknytning til arbeidsmarkedet så lenge som mulig.
Arbeiderpartiets utgangspunkt er at Folketrygden skal være et viktig fundament i velferdssamfunnet, og at den skal bidra til å trygge alderdommen. Derfor er det viktig at tilliten til pensjonssystemet ikke svekkes. Hvis Folketrygdens andel av de totale pensjonsinntektene stadig reduseres, kan også forståelsen for systemet svekkes. Hva skjer når vi ikke tror at Folketrygden ikke dekker våre behov, eller i framtiden ikke en gang hoveddelen av inntekten i alderdommen - er dette noe vi vil være med å betale?
Det er sider ved tilleggspensjonen som åpenbart trenger revidering. Et eksempel på dette er at deltidsarbeidende som kan tjene opp mot 125 000 kroner, og som betaler inn til pensjonsordninger, likevel ikke får utbetalt mer enn minstepensjon. Dette rammer særlig kvinner, og bidrar til å svekke tilliten til tilleggspensjonsordningene.
Mulige endringer i Folketrygden
Det finnes flere måter å endre Folketrygdsystemet på. En oppjustering av grunnbeløpet vil bedre situasjonen for minstepensjonistene samtidig som også de med tilleggspensjon vil få en noe bedre dekning. Imidlertid vil en justering av G-beløpet i seg selv ikke medføre noen endringer i finansieringen av pensjonene eller skape et mer fleksibelt system. Dette kan møtes ved nye regler for fleksibilitet mellom arbeid og trygd, bedre vilkår for tilleggspensjoner gjennom arbeidslivet og bedre vilkår for sparing til pensjon på egen hånd
En annen mulighet er å bygge et system der stadig flere får tilgang til ordninger som dagens AFP-ordning. Dette kan gjøres innenfor eller utenfor Folketrygden. Det vil innebære kostnader utover dagens pensjonssystem. Samtidig er det et system med større fleksibilitet. Det åpner for overgangsordninger mellom trygd og arbeid, der man kan være pensjonist og i arbeid på samme tid, og det åpner for finansiering både utenfor og innenfor Folketrygdsystemet.
Det finnes en rekke mulige kombinasjoner av reformer. Det er derfor nødvendig med debatt om Folketrygden. Mange sentrale problemstillinger blir berørt når Stortinget etter hvert skal behandle lovene om foretakspensjon og innskuddsbaserte pensjonsordninger. Regjeringens konkrete forslag til oppfølging av Moland-utvalgets utredning om fondering av Folketrygden og Olsen-utvalgets forslag til mer fleksible ordninger for pensjonering, vil ventelig bli lagt fram for Stortinget i forbindelse med Langtidsprogrammet 2002 - 2005.
