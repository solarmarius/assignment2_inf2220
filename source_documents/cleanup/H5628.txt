
Uttalelse fra Senterpartiets sentralstyremøte 4. mars 2002
Mer demokrati, ikke mindre !!
Senterpartiet mener mer, og ikke mindre demokrati er nødvendig for å oppnå best mulig tjenestetilbud for innbyggerne. Derfor ønsker Senterpartiet å opprettholde fylkeskommunen som en viktig regionalpolitisk arena, og som en sentral oppgaveløser også i framtiden.
Opprettholdelse av et direkte valgt regionalt nivå er et spørsmål om maktfordeling. Fylkeskommunen er en forutsetning for en variert kommunestruktur og et nødvendig bolverk mot økt sentralisering i samfunnet. Alternativet kan bli regionkommuner og økt stats- og embetsmakt. Innbyggernes rett til medbestemmelse , innflytelse, oversikt og kontroll med tjenestetilbudet og kvaliteten på dette, sikres best gjennom å ha kommuner som gir innbyggerne tilhørighet og identitet. Skal lokaldemokratiet sikres i framtiden trenger vi fylkeskommunen, både som et felles talerør og politisk samarbeidsarena og for å produsere tjenester som kommunene er for små til å håndtere selv.
Videregående opplæring, samferdselsoppgaver, kultur og næringsutvikling er oppgaver hvor fylkeskommunene i dag fungerer som sentrale tjenesteprodusenter og som også er viktige i rollen som regional utviklingsaktør. Senterpartiet vil gi fylkeskommunen økt ansvar for regional utvikling. Det er viktig at alle fylkeskommuner  også de som ikke har slike virkemidler i dag - får tilført økonomiske virkemidler for regional utvikling. Hele landet må gis økonomisk handlingsrom til å føre en aktiv regional utviklingspolitikk, uten at den distriktspolitiske satsingen svekkes.
Senterpartiet forutsetter at en styrking av fylkeskommunens regionale utviklingsrolle  med særlig vekt på å øke det økonomiske handlingsrommet  vil innebære at fylkeskommunen i praksis får en reell strategisk styringsrolle i forhold til ulike regionale statsetater. Samfunnsmessig infrastruktur for næringsutvikling vil være en nøkkelrolle for fylkeskommunen. Det betyr at det er særlig viktig at fylkeskommunens styringsrolle i forhold til samferdsel og utdanning/kompetanse styrkes.
Senterpartiet stiller seg positiv til forsøk med enhetsfylker (sammenslåing av fylkeskommunens og fylkesmannens administrasjon) under politisk ledelse av fylkestinget. Senterpartiet vil påpeke at modellene må avklares for forsøk igangsettes, slik at intensjonene om å sikre mer reell makt til regionale politikere kan gjennomføres. Senterpartiet mener det vil være avgjørende at også annen regional statlig virksomhet enn den som er plassert under fylkesmannen, og som fordrer utøvelse av politisk skjønn, legges inn under folkevalgt styring på lavest mulig nivå.
