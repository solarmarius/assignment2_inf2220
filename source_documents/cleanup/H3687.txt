
4.4.97:
Magnhild Meltveit Kleppa,
- fleire pasientar må få behandling
- Senterpartiet meiner det for pasientane er ei avsporing å fokusera på kven som skal eiga sjukehusa. Vi vil sikra fleirtal for Regjeringa sitt forslag om at fylkeskommunane
fortsatt skal eiga sjukehusa,men er djupt usamde i den statlege detaljstyringa av det helseregionale samarbeidet Regjeringa no legg opp til, seier Senterpartiets parlamentariske nestleiar Magnhild Meltveit Kleppa i ein kommentar til stortingsmeldinga om organisering av sjukehusvesenet.
- Det er ikkje mangel på statleg styring som er hovudproblemet i dagens helsestell. Altfor mykje av statlege knappe midlar blir tildelt med merkelapp. Helsepersonell i fylka er sysselsette med papirarbeid i form av rapportering og statistikk i staden for å syta for at fleire pasientar får behandling. Senterpartiet vil gi helseregionane større økonomisk fridom enn i dag, det positive samarbeidet som er i gang må styrkast slik at fleire pasientar kan få behandling med mindre venting og i eigen region. Dei økonomiske sanksjonane Regjeringa fremjar forslag om, vil innebera nedprioritering av kronikarar og pasientar med samansette lidingar og elles forsterka ei utvikling i retning av ytterlegare sentralisering av sjukehus­tenester, seier Meltveit Kleppa.
- Senterpartiet meiner ei styrking av kommunehelsetenesta er ein viktig føresetnad for at fleire pasientar skal få den hjelp som trengst. Det er bra at Arbeiderpartiet no imøtekjem Senterpartiet ved å føreslå statleg ansvar for legespesialistutdanninga, men det blir feil å drøfta dette spørsmålet lausrive frå kommunhelsetenesta, seier Magnhild Meltveit Kleppa.
