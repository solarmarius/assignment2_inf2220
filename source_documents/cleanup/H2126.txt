
Mandag 5. juli 1993
Stortingskandidat Jens-Petter Johnsen (KrF):
SAMARBEID KOMMUNE OG FRIVILLIGE ORGANISASJONER - BER BYRÅDSLEDER OM MØTE
Det finnes en rekke viktige områder der frivillige organisasjoner vil kunne supplere det offentlige apparatet i Oslo på en måte som alle parter vil ha glede, av, både faglig, menneskelig og økonomisk. Jeg vil derfor utfordre byrådsleder Rune Gerhardsen til å innvitere disse organisasjonene til et møte der slike oppgaver kan fordeles. Det sa Jens-Petter Johnsen, som er Kristelig Folkepartis førstekandidat ved stortingsvalget i Oslo, på en pressekonferanse i Brunlanes i Vestfold mandag.
-Jeg har en lang liste med viktige områder som kommunen og de frivillige organisa-sjonene kan samarbeide om, men vil spesielt nevne to. Det gjelder forebyggende og oppsøkende ungdomsarbeid, og det gjelder samarbeid om de sosiale problemene som oppstår som følge av arbeidsledigheten, sier Jens-Petter Johnsen.
Johnsen mener det er flere grunner til at Oslo kommune bør gå inn i et tettere samarbeid med frivillige organisasjoner om ulike oppgaver. Den viktigste er den faglige og menneskelige dimensjon som disse organisasjonene kan tilføre arbeidet, men også den samfunnsøkonomiske gevinsten som ligger i at frivillige organisasjoner som regel får ut "mer omsorg pr. krone", sier han. I tillegg kommer den nettverkseffekten som ligger i at de frivillige organisasjonene kan tre til der kommunen finner å måtte trappe ned.
-Menighetspleien i Oslo kan illustrere dette. For noen tiår siden var den godt utbygget i Oslo-menighetene. Så overtok kommunen menighetspleiens funksjoner, og når kommunen nå ikke har råd til å drive på samme nivå som før, er det ingen menighetspleie igjen til å overta. Den må bygges opp igjen fra bunnen, sier Jens-Petter Johnsen.
Jens-Petter Johnsen sier han kommer til å sende et brev til byrådsleder Rune Gerhardsen der han ber ham invitere til et møte mellom kommunen og de frivillige organisasjonene, og hvor man kan drøfte oppgaver innen familievern, rusmiddelomsorg, eldreomsorg, abortforebyggende tiltak og kriminalomsorg i frihet, i tillegg til de som alt er nevnt.
-Organisasjoner som Kirkens Bymisjon, Frelsesarmeen, Evangeliesenteret, kristne og andre ungdomsorganisasjoner, de funksjonshemmedes organisasjoner og AAN bør være naturlige samtalepartnere ved et slikt møte, sier Jens-Petter Johnsen.
