
25.11.2004
ARBEIDERPARTIETS STORTINGSGRUPPE
Stortingsrepresentant Knut Storberget, Ap, Justiskomiteen
Forslag fra Arbeiderpartiet om makspris på advokattjenester: - Advokattjenestene må bli billigere!
- Hva hjelper det om en borger mener han har rett i ei sak, men ikke har økonomi og de midlene som trengs for å få faglig hjelp til å bevise sin rett. Dette fordi advokattjenestene er blitt for kostbare for folk flest, sier Knut Storberget, Aps justispolitiske talsmann og legger til at Arbeiderpartiet mener tiden er inne for å fastsette makspris for advokattjenester, og vil nå be Regjeringen utrede en ordning om makspris.
- Arbeiderpartiet er bekymret for at de høye timesatsene på advokatsalærer skal gå ut over rettssikkerheten til den vanlige kvinne og mann som trenger advokatbistand. Vi er også åpen for eventuelt å utvide stykkprisordningen for enkelte saksområder hvor behovet for advokathjelp er spesielt stort, sier Storberget og legger til at dette gjelder spesielt forbrukersaker, erstatningssaker, barnefordelingssaker og saker knyttet til hus og hjem og hvor vanlige forbrukere utgjør kundegrunnlaget.
