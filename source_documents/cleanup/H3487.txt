
Tirsdag 3. desember 1996
Stortingsrepresentant Ola T. Lånke (KrF):
BLYBRUK VED JAKT OG SPORT SOM MILJØPROBLEM
Bruken av blyhagl i forbindelse med jakt og lerdueskyting er i ferd med å bli et stort og omfattende forurensningsproblem. Derfor er det nødvendig med en strategi fra miljøvernmydnighetene for å redusere dette problemet. Det sier stortings-reprepresentant Ola T. Lånke (KrF, Sør-Trøndelag). Onsdag tar han dette opp i spørretimen i Stortinget.
Ola T. Lånke er særlig opptatt av de store mengdene bly som spres i miljøet som følge av lerdueskyting. Bare ved én slik bane i Trondheim, utløses nærmere tre tonn bly i året, etter at antallet skudd har økt fra 40.000 pr. år i 1987, til 100.000 skudd i 1996. -Bly er ett av de giftigste materialene som kan spres i naturen, og det er et stort paradoks at aktiviteter som I utgangspunktet er både sunne og positive, så som jakt og sport, skal representere en så stor miljørisiko. Når det dessuten finnes et miljøvennligere alternativ i form av stålhagl, er det ingen grunn til at denne forurensningen skal få fortsette, sier Ola T. Lånke.
