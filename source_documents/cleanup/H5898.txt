
28/5-02
Nei til gigantskole på Søndre Nordstrand
Det planlegges en videregående skole med plass til 1000 elever på Bjørnholt!-Det er korttenkt og en ekstremt dårlig idé å legge opp til en slik konsentrasjon av elever i alderen 13 til 19 år. Det gir et dårlig utgangspunkt for å bygge opp et trygt, godt og oversiktlig skolemiljø. Arbeiderpartiet foreslo derfor å redusere antallet elevplasser, men fikk dessverre kun støtte fra RV. Dette sier bystyremedlem i Arbeiderpartiet, Pål Martin Sand.
15. mai vedtok Bystyret at man skulle bygge en gigantisk videregående skole med plass til 1000 elever i Søndre Nordstrand bydel. Skolen skal plasseres rett ved siden av en ungdomsskole på Bjørnholt. I følge reguleringsplanen for skolen er det i tillegg rom for ytterligere utvidelse av den videregående skolen til 1200 elever! Det er korttenkt og en ekstremt dårlig idé å legge opp til en slik konsentrasjon av elever i alderen 13 til 19 år. Det gir et dårlig utgangspunkt for å bygge opp et trygt, godt og oversiktlig skolemiljø. Arbeiderpartiet foreslo derfor å redusere antallet elevplasser, men fikk dessverre kun støtte fra RV.
En langt bedre løsning vil være å ta sikte på å bygge ytterligere én skole i denne bydelen, lokalisert til Holmlia/Hauketo-området. Søndre Nordstrand er allerede den største bydelen i Oslo både i areal og antall innbyggere, og omlag 1/3 av befolkningen er under 16 år. I tillegg er det store utbyggingsplaner på Gjersrud og Stensrud som ligger øst i bydelen. Disse utbyggingsplanene har Byrådet ikke tatt høyde for i skolebehovsplanen. Dette er i seg selv kritikkverdig, og vil antakelig innebære at det ikke tar mange år før man må utvide den planlagte skolen til 1200 elevplasser som reguleringsplanen åpner for. Dette vil i så fall bety 14 paralleller på hvert klassetrinn! Det må være mye bedre å bygge to normalt store skoler i bydelen. Det er det bydelen har behov for!
I utgangspunktet er det kanskje billigst å bygge én gigantskole framfor to med vanlig størrelse. Men det de andre partiene åpenbart ikke ser, er de langsiktige kostnadene ved å ikke legge til rette for skolemiljøer som er så oversiktlige at man kan forebygge og fange opp problemer. Når skoleplaner legges må man tenke langsiktig, ikke bare bygge opp gigantskoler for å spare penger på kort sikt.
