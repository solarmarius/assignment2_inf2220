
4.10.1999:
Johan J. Jakobsen,
Pressemelding fra
SENTRUMSBUDSJETT MED VEKT PÅ HELSE, OMSORG OG FORDELING OG MED EN FORSTERKET DISTRIKTS- OG MILJØPROFIL.
Regjeringens forslag til statsbudsjett for år 2000 er en videreføring av den stabiliseringspolitikk som har gitt 2,5 % rentereduksjon i 1999, rekordhøg sysselsetting og økt kjøpekraft for husholdningene. For Senterpartiet er det særlig viktig at eldrereformen videreføres og at det i 2000-årsbudsjettet tas kraftige løft for kreftomsorg, psykiatri og utstyrsinvesteringer ved sykehusene.
1999-budsjettet markerte at Regjeringen vil satse sterkere på distriktspolitikken. I budsjettet for år 2000 videreføres denne satsingen og forsterkes ytterligere. Den økte optimismen som følger av den distriktspolitiske kursendring vil forhåpentligvis bidra til å redusere flyttestrømmen ytterligere.
Senterpartiet er tilfreds med at Regjeringen følger opp Energi-meldingens varslede innsats for ENØK og alternativ energi. Sentrums-partienes energipolitiske linje blir troverdig når det i budsjettet for neste år foreslås 300 millioner i økte bevilgninger til energi og miljø. Utjevningsmeldingen dokumenterte økte forskjeller i det norske samfunn. Mot denne bakgrunn er det positivt at Regjeringen allerede i budsjettet for neste år foreslår konkrete utjevningstiltak, bl.a. ved bruk av skattesystemet. Senterpartiet er meget tilfreds med at en regjering utgått av sentrumspartiene foreslår et løft i den sosiale boligbyggingen gjennom en økning av Husbankens ramme på hele 2 milliarder kr.
