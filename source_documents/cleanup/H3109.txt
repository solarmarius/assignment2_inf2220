
Oslo, 6. mars 1999
Foreldrevennlig yrkesliv
Næringslivet må ta på alvor menns ønsker om å kombinere farsrollen og et aktivt yrkesliv. Det er på tide at næringslivets ledere stiller seg positive til og etterspør de ansatte sin deltakelse i foreldreansvaret. Dette uttaler Landsstyret i Kristelig Folkeparti.
Fødselspermisjon, tidskonto, fravær ved barns sykdom, kontantstøtte ol. er ordninger som gradvis er utviklet og som bedrer mulighetene til å kombinere karriere i yrkeslivet med det å være småbarnsforeldre. Men dersom ikke næringslivet er en positiv og fleksibel medspiller, undergraves disse mulighetene.
Dessverre finner vi fremdeles for mange eksempler på at kvinner som har tatt fødselspermisjon ikke får de samme karrieremulighetene etter de er tilbake på jobb som før de startet permisjonen. Dette viser bl.a. henvendelser til Likestillingsombudet. Mange bedrifter har også mindre aksept for at mannlige tilsatte benytter seg av de ulike ordningene. Dette gjelder både de lov- og avtalefestede ordningene og særskilte tiltak i enkeltbedrifter. Selv om det i Norge formelt er mange gode ordninger som sikrer muligheten til å kombinere foreldreskap og karriere er det fremdeles for mange som møter negative forventninger og holdninger når ordningene skal tas i bruk.
Landsstyret i Kristelig Folkeparti vil utfordre arbeidsgivere til å aktivt legge til rette for familievennlige arbeidsplasser.
