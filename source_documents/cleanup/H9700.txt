
Dato: 31. oktober 2005
Stortingsrepresentant Anders Anundsen, utdanningspolitisk talsmann FrP
Krever forbedret yrkesutdanning
Fremskrittspartiets utdanningspolitiske talsmann Anders Anundsen, er ikke overrasket over at flere bransjer nå vurderer å starte opp egen yrkesutdanning fordi kvaliteten på den offentlige yrkesopplæringen er for dårlig.
- Det er et problem at de yrkesfaglige studieprogrammene er for tunge rent teoretisk og at den praktiske undervisningen ofte er for dårlig tilpasset den virkelige verden, sier Anundsen.
- Det er positivt at bransjen tar dette problemet på alvor og at de nå tar initiativ til en mer praktisk rettet yrkesopplæring, men samtidig så viser det dessverre en del av den offentlige skolens problem. Lav konkurransegrad fører til dårligere opplæring. Derfor er friskoleloven utrolig viktig for hele utdanningssystemet, særlig for de offentlige skolene, fordi de blir tvunget til å forbedre seg, mener Anundsen.
- Denne typen konkurranse er til elevenes beste og det kan gi et bidrag til å få økt fokus på kvaliteten i yrkesfaglig opplæring. Det vil forhåpentlig også bidra til en utvikling hvor teorien på yrkesfaglige studieprogrammer reduseres, avslutter Anundsen som peker på at Fremskrittspartiet vil fremme forslag om slik teorireduksjon i denne stortingsperioden.
