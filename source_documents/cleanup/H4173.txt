
fredag 3. januar 1997 10:06:55
Leder fra Venstres Pressekontor, 3. januar 1997:
Godt nytt valgår
At det skal velges et nytt Storting i året vi nå er gått inn i påkaller neppe den helt store entusiasmen hos folk flest. Mange er nok ikke en gang klar over at det skal være valg i september.
Riktignok er de mange utsagnene om en kjedelig og søvndyssende politisk situasjon blitt grundig tilbakevist av begivenhetenes gang de siste månedene. Like fullt står det fast at det kommende stortingsvalget i seg selv ikke ser ut til å mobilisere de brede velgergrupper. Til det er det for få konfliktfylte saker på dagsorden som vekker engasjement.
Men hos noen var det nettopp dette stortingsvalget som lå aller lengst framme i bevisstheten da vi gikk inn i det nye året. Høyre lengter etter å få tilbake rollen som nest største parti på Stortinget. Fremskrittspartiet har klatret oppover på gallupen og Hagen ser fram til å kunne bytte ut dagens skadeskutte og reduserte gruppe med en mannsterk forsamling på Løvbakken. Venstre ligger an til å bryte sperregrensen, få en større gruppe enn en har hatt på et kvart århundre og dermed innlede en ny æra for partiet i rikspolitikken.
Skal partipolitikernes eget engasjement for valget som ligger foran smitte over på velgerne, må det imidlertid lykkes å overbevise om at det valget som hver enkelt velger fatter faktisk spiller en rolle for hvordan landet skal styres. Nå har det i lengre tid vært slik at velgerne har sagt sitt gjennom valg, og med til dels store forandringer fra valg til valg, men så har alt likevel fortsatt som før etterpå.
Dersom selve stortingsvalget i folks bevissthet reduseres til et slags «samråd» hvor det til sist likevel er de samme som bestemmer som før, er det norske demokratiet i alvorlig krise. Da er parlamentarismen satt ut av spill, og sammensetningen av Stortinget blir en slags meningsmåling i stor-format. Det er en slik utvikling som må bekjempes i dette valgåret. Partiene står i virkeligheten overfor den formidable utfordring det er å gjenreise parlamentarismen i Norge. Det er Stortingets sammensetning som skal avgjøre hvem som skal styre landet, ikke bare det forhold at Arbeiderpartiet pleier å gjøre det. For det er faktisk slik at minst 65 prosent av det norske folk ikke stemmer Arbeiderpartiet.
Gjenreisning av parlamentarismen forutsetter at det finnes et reelt styringsalternativ. Første skritt på veien dit er at det faktisk finnes partier som ønsker å gjøre sitt for å bidra til dette. Typisk nok prøver fløypartiene SV og Frp å bagatellisere denne avgjørende forutsetningen. Disse partiene har en historie og en rolle som dømmer dem til evig opposisjon. Arbeidet med å etablere et styringsalternativ må starte i sentrum. Den avgjørende endringen i sentrum av norsk politikk etter valget vil kunne være at Venstre, det klassiske mellompartiet, er tilbake som en maktfaktor når stemmene i stortingssalen skal telles. Det interessante er at det nettopp er partiets klart uttalte vilje til bredt samarbeid for å etablere et styringsalternativ som har utløst mye av framgangen for partiet som i sin tid kjempet gjennom parlamentarismen i Norge.
