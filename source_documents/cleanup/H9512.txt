
Dato: 16. august 2005
Stortingsrepresentant Harald Tom Nesvik (FrP)
Krever offentliggjøring av krefttall
- Helseminister Ansgar Gabrielsen må snarest offentliggjøre oversikten over hvilke sykehus som gir den beste og dårligste behandlingen av kreftpasienter, krever Harald Tom Nesvik, FrPs medlem i sosialkomiteen på Stortinget.
Det er NRK som i dag melder at pasienter med endetarmskreft har 20 prosent større sjanse til å overleve dersom de blir operert ved ett av de store sykehusene i Norge. Men oversikten som forteller hvordan de ulike sykehusene kommer ut i undersøkelsen er ikke offentlig.
- Denne oversikten må offentliggjøres umiddelbart. Det er uholdbart at en statsråd som går til valg på valgfrihet i helsesektoren ikke vil fortelle befolkningen hvilke sykehus som er gode og dårlige, sier Nesvik.
- Hele ordningen med fritt sykehusvalg baserer seg på at pasientene skal kunne velge mellom ulike sykehus, det innebærer selvsagt å kunne velge et godt sykehus fremfor et dårlig sykehus.
Harald Tom Nesvik mener offentliggjøring av tallene er svært viktig siden rett valg av sykehus kan innebære liv eller død. - Det er fullstendig uakseptabelt at flaks i valg av sykehus skal være avgjørende for om en kreftpasient overlever eller ikke, avslutter han.
