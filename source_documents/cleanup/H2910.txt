
Onsdag 7. mai 1997
Saksordfører Solveig Sollie (KrF):
POSITIVT MED LOV OM FAMILIEVERNKONTORER
- UAVKLART OM FORVALTNINGSNIVÅET
-Det er veldig positivt at vi nå får en lov om familievernkontorene, og at familievern fremdeles skal regnes som en spesialtjeneste. Men når det gjelder hvilket forvaltningsnivå disse kontorene skal sortere under, er situasjonen fremdeles uavklart. Det sier stortingsrepresentant Solveig Sollie (KrF, Telemark). Hun er saksordfører for Regjeringens forslag til lov om familievernkontorer. Familie-, kultur- og administrasjons-komiteen avga innstilling til denne saken onsdag formiddag.
-Regjeringen hadde foreslått at familievernet skulle defineres som en helsetjeneste, og at fylkeslegen skulle være den som hadde tilsyn med familievernkontorene. Dette blir det ikke fletall for. En slik plassering ville gi inntrykk av at det å trenge hjelp fra familievernkontoret, er en sykelig tilstand. Det ville bidratt til å stigmatisere de familiene som trenger slik hjelp. Jeg er derfor glad for at det ikke blir flertall for dette. I tillegg ville den definisjon av familievern som helsetjeneste kunnet åpne for en profesjonskamp som man hittil har vært spart for i familievernet. Endelig kunne dette på sikt ført til at familievernet blir en økonomisk salderingspost i de fylkeskommunale regnskapene, sier Solveig Sollie.
-Regjeringen ønsket også å legge familievernkontorene inn under den fylkes-kommunale forvaltningen. Senterpartiet, Høyre og Kristelig Folkeparti har hele tiden vært enige om at familievernkontorene bør ligge inn under det statlige forvaltningsnivået. Det har også SV ment tidligere, men i siste omgang valgte de å støtte regjeringens forslag. Dermed er det ikke flertall for noe i komiteen når det gjelder forvaltningsnivået, sier Solveig Sollie til slutt.
