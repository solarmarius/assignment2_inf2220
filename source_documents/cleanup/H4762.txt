
14. juni 2000
Gunhild Øyangen
- En politikk for å løfte mindretallet
Stortinget behandlet onsdag 14. juni 2000 innstillingen fra sosialkomiteen om Utjamningsmeldinga, som beskriver levekårsutviklingen i Norge. Saksordfører Gunhild Øyangen var glad for den brede enigheten om virkelighetsbeskrivelsen og utfordringene. Det mente hun er et godt utgangspunkt for å få til nødvendige endringer og å utjevne forskjellene i Norge. Her følger et presseutdrag fra Øyangens innlegg.
Stortinget behandlet i dag innstillingen fra sosialkomiteen om Utjamningsmeldinga, som beskriver levekårsutviklingen i Norge. Saksordfører Gunhild Øyangen (Ap) var glad for den brede enigheten om virkelighetsbeskrivelsen og utfordringene. Det mente hun er et godt utgangspunkt for å få til nødvendige endringer og å utjevne forskjellene i Norge.
- Mest glad er jeg fordi et flertall på Stortinget vil samle seg om en politikk for å løfte mindretallet og å forebygge dårlige levekår, sa Øyangen. Ap, KrF, Sp og SV danner flertall for å be Regjeringen legge fram en handlingsplan som følger opp Utjamningsmeldinga og Stortingets behandling av denne, i løpet av våren 2001.
Øyangen pekte på at alle kan bli rammet av sykdom, arbeidsledighet, ulykker eller på annen måte komme i et sosialt eller økonomisk uføre. Derfor er det viktig å slå ring om og videreutvikle det sosiale sikkerhetsnettet i Norge. To av de største utfordringene, sa Øyangen, er å skape et inkluderende og menneskelig arbeidsliv og en sosial boligpolitikk som gjør at folk har råd til å bo.
- Vi må rette en særskilt innsats mot grupper som har redusert arbeidsevne. Det var i Utjamningsmeldinga foreslått en ordning med utvidet periode med lønnstilskudd til grupper som har redusert arbeidsevne på grunn av helseproblemer som er variable, som kroniske muskel- og skjelettsmerter og psykiske lidelser. Vi bør vurdere å gjøre denne ordningen permanent. Også kvalifiseringslønn er et aktivt tiltak. Det gjelder særlig nyankomne innvandrere og flyktninger og for langtidsmottakere av sosialhjelp. Under arbeidet med meldinga er vi gjort kjent med flere vellykkede prosjekt hvor sosialhjelpsmottakere, og også uføretrygdede og tidligere rusmisbrukere, gjennom aktive tiltak har kommet i arbeid, forbedret sine inntekter og fått et kvalitativt bedre liv, sa Øyangen.
Øyangen tok også opp problemet med at antallet sykemeldte og nye uføretrygdede øker.
- For å sikre grunnlaget for de trygderettighetene vi har, må vi vri denne utviklingen over i en mer positiv trend, hvor flere får utnyttet sin arbeidsevne. Det må satses mer på aktive virkemidler i bedriftene. Dette krever en mer fleksibel bruk av ordningene, som for eksempel aktiv sykemelding, lønns- og driftstilskudd og støtte til nettverksarbeid, for at flere kan stå i jobb lenger.
- Å bo godt og trygt til en pris en har råd til, er god velferdspolitikk, understreket Øyangen. Hun viste til den prekære situasjonen i boligmarkedet i de største byene, med knapphet på boliger og til dels skyhøye priser. - Komiteen mener det er i ferd med å bli et velferdsproblem når en stor andel av en generasjon har problemer med å skaffe seg bolig til en pris en kan betale. Det stramme markedet innebærer at de som har store problemer, skyves lengre bak i køen. Komiteen har derfor understreket at en hjelper de som har det vanskeligst på boligmarkedet, med en generell økning i boligbyggingen. Det er nå meget viktig å satse på bygging av flere rimelige og nøkterne utleieboliger, sa hun, og pekte på at kommunene og staten må samordne innsatsen for å løse oppgavene på dette feltet.
- Arbeidet med Utjamningsmeldinga har også vist at det er viktig å bedre det sosiale sikkerhetsnettet. Sosialhjelp skal være en midlertidig ordning; et siste sikkerhetsnett. Det er derfor etter komiteens mening for mange som i dag har sosialhjelp som sin eneste kilde til livsopphold, sa Øyangen, som nevnte at i Oslo er det om lag 8000 til 10 000 sosialklienter som kunne vært i arbeid med litt tilrettelegging. Dessuten viser Utjamningsmeldinga det er til dels store og uforklarlige forskjeller i utbetalinger av sosialhjelp. Flertallet i komiteen går derfor inn for å innføre av statlig veiledende norm, og mener det vil bidra til en mer enhetlig praksis.
Øyangen pekte videre på at rusmisbrukere, og i særlig grad tunge misbrukere uten fast bopel, er en gruppe med svært dårlige levekår. I Utjamningsmeldinga var det foreslått flere tiltak for å bedre kvaliteten på tiltakene for denne gruppa, og komiteen sluttet seg til disse forslagene.
Flertallet i sosialkomiteen, Ap, Frp og H, har ønsket mer omfattende tilbud om metadonassistert behandling. - Jeg er glad for den nye sosialministerens klare holdninger på dette punktet, sa Øyangen.
- En annen gruppe som i dag faller utenfor sikkerhetsnettet, er unge alvorlig syke som er under utdanning, eller som ikke har fått innpass i arbeidslivet og ikke har opparbeidet rett til sykepenger. I tillegg til at de ikke har rett på økonomiske ytelser ved sykdom, er det sannsynlig at flere av dem har store utgifter til medisiner og behandling. Det er synliggjort at mange blir gjeldsslaver som følge av alvorlig og langvarig sykdom. Komiteen foreslår derfor at Regjeringen skal fremme forslag for Stortinget som sikrer unge og alvorlig syke økonomisk trygghet, sa Gunhild Øyangen.
