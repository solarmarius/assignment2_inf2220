
lørdag 3. mars 2001 13:30:27
Venstres landsstyre:
40% av markedet nok for Statkraft
Regjeringen foreslo fredag å tilføre Statkraft seks milliarder kroner i innskuddskapital, og åpner for å øke låne- og garantirammen med inntil ti milliarder kroner.
Venstre er positive til å bruke Statkraft som en sterk aktør i et liberalisert kraftmarked i Europa, og åpner for at Statkraft kan bruke kapitalutvidelsen til å styrke sin stilling som aktør i dette markedet.
I det norske markedet er Statkraft i ferd med å få en meget dominerende rolle gjennom selskapets egen produksjon og avgjørende innflytelse i andre selskaper. Venstre ønsker ikke at Statkraft skal eie og styre mer enn 40% av norsk kraftproduksjon. Derfor mener Venstre at det bør settes en slik begrensning som forutsetning for kapitalutvidelse.
Venstre mener det bør legges til rette for at det også i framtiden blir andre norske aktører i dette markedet. Nasjonalt eierskap kan også utføres gjennom regionale kraftselskaper.
