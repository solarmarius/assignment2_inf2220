
Mandag 26. mars
Landsstyret i Kristelig Folkepartis kvinner samlet 23.-24.mars 2001 uttaler følgende:
Støtte til distriktsopprøret
Landsstyret i Kristelig Folkepartis kvinner støtter folkeopprøret mot sentralisering, som har sitt utspring i Finnmark. Det er viktig å rette søkelys mot den distriktspolitikken som føres. Mange distriktsområder sliter.
Landsstyremøtet i Kristelig Folkepartis kvinner har følgende utfordring til regjering og storting:
Langt flere av statlige oppgaver må lokaliseres i distriktene.
Ved omlegging av offentlig tilbud må virksomheter som hovedregel lokaliseres utenfor pressområdene, både tjenesteproduksjon og administrasjon.
Det må fortsatt være en offentlig oppgave å sørge for infrastruktur, åpne veier, buss-, båt.- ferge,- tog og flyruter, post og teletjenester. Dette er tilbud som ikke bare kan tilrettelegges og prissettes ut fra kortsiktige markedsvurderinger, men må finnes der vi ønsker at folk skal bo og arbeide.
Når trygdeetaten, ligningsetaten, arbeidsmarkedsetaten og andre statlige etater skal effektiviseres må langt flere oppgaver legges utenfor Oslo, for å unngå nedbygging av kompetansearbeidsplasser i resten av landet.
Mange distriktskommuner er særlig avhengig av en sterk offentlig sektor, både som tjenseteleverandør og for å skaffe varierte arbeidstilbud. Derfor vil en sterkere dreining mot at markedsprinisppene også skal gjelde for offentlige tilbud særlig ramme områder med svakeste befolkningsgrunnlag og med spredt bosetting. Dette slår også svært uheldig ut for kvinner. Det synes som en lov at all rasjonalisering og effektivisering fører til økt sentralisering.
Uten at det skjer bevisste prioriteringer fra landets myndigheter når rammene legges vil ofte nye offentlige tilbud etableres i de sentrale strøk, selv om det er oppgaver som like gjerne kunne lokaliseres andre steder. Med dagens teknologi kan svært mange arbeidsoppgaver utføres uavhengig av sted. Dette må staten bruke bevisst for å satse på distriktene. Hvorfor måtte for eksempel organiseringen av fastlegeordningen gjøres fra Oslo?
Landsstyret i KrFK ønsker derfor en videreføring av Bondevik-regjeringens politikk om at det skal være klare begrunnelser for at nye offentlige arbeidsplasser skal etableres i sentrale strøk.
