
Torsdag 21. april 1994
EUROPEISKE PARLAMENTARIKERE MOT UNIONEN
Kristelig Folkepartis leder og parlamentariske leder Kjell Magne Bondevik er eneste norske deltaker når en gruppe parlamentarikere fra en 11 europeiske land samles til en konferanse om "Nasjonalstatenes Europa" i Paris torsdag og fredag. Deltakerne i konferansen er medlemmer i sine lands nasjonalforsamlinger, i Europa-parlamentet eller kandidater ved det kommende Europa-valget. De representerer ulike partier og blokker.
Pariskonferansen vil samle delegater fra EU-landene Tyskland, Danmark, Spania, Frankrike, Stortbritannia, Italia og Portugal, og søkerlandene Østerrike, Finland, Norge og Sverige. De har en felles plattform i at de avviser et sentralisert og teknokratisk Europa, og støtter et Europa som består av nasjonalstater.
-Det er et mål for konferansedeltakerne at den føderalistiske Maastricht-prosessen skal reverseres. Maastricht-prosessens mål om en fusjon av nasjonalstatene, er en fare for demokratiet, sier Kjell Magne Bondevik.
Fredag formiddag vil konferansen offentliggjøre en deklarasjon om et Europa av nasjonalstater.
