
28.02.2002
Underskriftskampanje for bredbånd
Senterungdommen i Sør-Trøndelag starter underskriftsaksjon: - Vi er leie av tregt Internett!
De siste dagene har Telenor annonsert for ADSL i mange aviser: "Lei av tregt Internett?" spør de i annonsen. En liten telefon til Telenor Bravida avslører imidlertid at det på Røros er INGEN som kan få bredbånd fra Telenor. Utenfor Trondheim er det kun noen få abonnenter på Orkanger, i Melhus sentrum og på Oppdal som har tilgang til dette. Samtidig har Telenor nettopp skrinlagt alle planer om videre utbygging i 2002. "Det ble for dyrt," forteller Telenor. På landsbasis er bare 50% av telenettet klargjort for ADSL.
Senterungdommen i Sør-Trøndelag starter nå en underskriftskampanje for "Breiband tel distriktan". Estenstad regner med at underskriftsskjemaene vil være på plass i de fleste dagligvarebutikkene i Sør-Trøndelag i løpet av neste uke.
Det er dårlig gjort av Telenor å stoppe utbygginga når en så liten del av befolkninga har fått tilgang til bredbånd. Dette er viktig for både næringsliv, skoler og privatpersoner i hele landet, også i distrikta, sier Erlend Estenstad, leder for Senterungdommen i Sør-Trøndelag.
Av 22 OECD-land ligger Norge helt nede på 16. plass når det gjelder bredbåndsdekning.
- Staten bør ta sin del av ansvaret på samme måte som de gjør i Sverige og Frankrike, mener Estenstad. - Dersom Telenor skal gjøre slik som nå og kun bygge ut der de kan tjene penger, vil samfunnet tape. Hvordan ville Norge sett ut dersom ikke hele landet hadde fått telefon, strøm og vei? Dette handler om hvorvidt distrikta skal få være med og ta steget inn i framtida!
- Vi vil nå jobbe for å spre underskriftskampanjen til resten av landet, sier Estenstad.
