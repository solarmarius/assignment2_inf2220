
28. november 2000
Gunnar Halvorsen
Innlegg i finansdebatten 28. november 2000
Budsjettet som finanskomiteen nå legger fram, er et budsjett som sikrer trygghet i finanspolitikken, renten er nå sannsynligvis på vei nedover, arbeidsledigheten og prisstigningen er under kontroll. Partene i arbeidslivet har gjennomført realistiske lønnsoppgjør. Norge har et godt utgangspunkt.
For første gang er avgiftene på bensin og diesel satt ned med kr 1,20 og 1,13 inklusive moms. Aldri har vel overføringene til kommunene vært større, og det er viktig, for det er kommunene som møter mennesker i omsorg, pleie, undervisning og mye mer.
Momsreformen er stor og omfattende og egentlig en egen sak. Å innføre moms på tjenester er nødvendig, og er innført over hele Europa. Men innføringen skaper selvfølgelig store forandringer for enkelte næringer, og justeringer på momssatsene var nødvendig. At matmomsen reduseres til 12 % er viktig, ikke minst for store barnefamilier.
Skatter og avgifter er alltid et vanskelig spørsmål. Det som må være utgangspunktet er rettferdighet og betaling etter evne. Utbytteskatten blir jo bare for i år og neste år, og for år 2002 skal det lages et nytt skattesystem. Det blir en spennende debatt. Etter min vurdering må reformen resultere i at skat på arbeid og svette reduseres. Det er ikke rettferdighetsforståelse for et system der kapitalinntekter beskattes med 28 %, mens arbeidsinntekter kan komme opp i 55 %. En mer lik skatteprosent og et bunnfradrag på kanskje 100-130.000 kroner før man betaler skatt vil etter min vurdering kunne gi et rettferdig skattesystem.
Avgiftene i Norge må på sikt bli mer like våre naboland og landene ellers i Europa. Det er ikke mulig å operere med så store avvik i en tid når folk er så mobile. Det er også gledelig at investeringsavgiften skal fjernes. Det er viktig for næringslivet.
At forliket mellom Arbeiderpartiet og sentrum fører til at det ikke blir avgift på elektrisitet brukt i produksjon i industrien, er gledelig. I tillegg er det enighet om å halvere den lave satsen i SO2-avgiften. Grunnen til at dette har skjedd, er innspill fra fagbevegelsen og industrien.
I Aust-Agder har fagbevegelsen ved Arendal Smelteverk og Norton i Lillesand brukt demokratiet, og det faglig/politiske samarbeidet ble altså hørt. Det er konstruktivt fra fagbevegelsen og bedriftene som har utslipp av SO2 at de ikke ønsker avgiftene fjernet, men et fond som er øremerket til rensing og et bedre indre og ytre miljø.
Når jeg er inne på lokale saker, er jeg nødt til å nevne veibevilgningene til Aust-Agder, som isolert sett er for små.
Nå kommer bompengeproposisjonen som vil gi 2 millioner kroner til E18 i Aust-Agder, og bompengeprosjektet i Setesdal som vil gi RV9 nødvendig standardheving.
Totalt sett blir det altså mer til veibygging.
