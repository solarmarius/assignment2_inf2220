
29.04.2005
Bård Vegar Solhjell, partisekretær i SV
- Velgerne må få innsyn i pengegaver før valget
SVs partisekretær Bård Vegar Solhjell er svært skuffet over lovforslaget moderniseringsminister Meyer i dag har lagt frem vedrørende partifinansiering. I forslaget foreslår Meyer at partiene fortsatt kan holde skjult hvem de har mottatt pengegaver fra før valget i september.
- SV ønsker full åpenhet rundt pengegaver før valget, fordi vi mener velgerne har krav til å vite, før de går til stemmeurnene, hvem som har støttet partiet. Vi er derfor svært skuffet at Meyer fortsatt åpner for at partiene selv kan velge om de vil offentliggjøre hvem de har mottatt pengestøtte fra, sier Solhjell.
Solhjell mener at bare et lovforslag som gir full åpenhet før valget er godt nok for å sikre velgerne at de vet hvem partiene har mottatt gaver fra.
- Hadde partiene, både lokalt og sentralt, kontinuerlig måtte innrapportere hvem de mottar støtte fra hadde vi unngått all form for mistenksomhet rundt pengegavene, sier Solhjell.
I valgkampen i 2003 ville ikke Oslo Høyre offentliggjøre hvem de mottok pengegaver fra. Den gangen lovet regjeringen å sikre full åpenhet rundt pengegavene til partiene til neste valg. Bård Vegar Solhjell mener det er en tilsnikelse når Meyer nå ikke vil endre loven slik at en sikrer full åpenhet.
- Når Høyremannen Meyer ikke vil sikre full åpenhet rundt pengegavene, til tross for at han sier Høyre vil offentliggjøre alle gaver, så kommer spørsmålet fort; hvorfor vil han ikke sikre dette gjennom loven? Har han noe å skjule, spør SVs partisekretær Solhjell?
