
mandag 30. september 1996 09:24:35
VIl grunnlovsfeste selvstyre
Venstre ønsker å grunnlovsfeste det kommunale selvstyret, og foreslår å endre grunnlovens paragraf 82.
Stortingsrepresentant Lars Sponheim mener en slik grunnlovsfesting vil oppfylle Norges internasjonale forpliktelser.
Spørsmål om grunnlovsfesting av det kommunale selvstyre var oppe til behandling i Stortinget på slutten av 80-tallet. Da ble forslaget avvist, med begrunnelse om at det kommunale selvstyre hadde en så sterk konstitusjonell stilling at det derfor ikke var behov for en spesiell grunnlovsfesting. I debatten ble det også pekt på at fylkeskommunens stilling var under debatt og at det ville være uheldig å grunnlovsfeste fylkeskommunen.
Året etter Stortingets avslag om grunnlovsfesting av det kommunale selvstyre, godkjente Stortinget likevel Europarådskonvensjonen som lød:
«Prinsippet om lokalt selvstyre skal anerkjennes i nasjonal lovgiving, og i Grunnlov hvor dette lar seg gjennomføre».
Det er med bakgrunn i dette at Venstre nå fremmer forslaget om grunnlovsfesting av det kommunale selvstyret.
Tre forslag
Stortingsrepresentant Lars Sponheim har satt frem ikke mindre en tre forslag til formulering av en grunnlovsfesting av det kommunale selvstyre, men framhever det første alternativet som sitt hovedforslag. Det lyder som følger:
«Norge er inddelt i Kommuner, som udøve kommunalt Selvstyre.
Afgjørelser, som berøre et geografisk Omraade og dets Indbyggere, må tages af deres egne folkevalgt Repræsentanter, saafremt ikke almene Hensyn tilsige Beslutninger paa høiere Niveau.
Det tilkommer Staten at sikre Kommunerne Adgang til egne Indtægter og Midler forøvrigt, som staar i Overenstemmelse med de Oppgaver Kommunerne skulle løse. Statlig kontroll med Kommunerne skal i Hovedsag afgrænses til, at Beslutninger ere i Overenstemmelse med Loven.
Nærmere Bestemmelser om Kommuneordningen, og om Myndighets- og Ansvarsdelingen fastsættes ved Lov.»
Forslag to har likelydene tekst, bortsett fra at tredje avsnitt er fjernet. Det tredje forslaget har følgende tekst:
«Stedlig Selvstyrelse udøves ved folkevalgte Organer. Nærmere Bestemmelser herom fastsættes ved Lov.»
