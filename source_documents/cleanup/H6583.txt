
15.03.02
Vegard Martinsen, (DLF)
Stans opera-planene!
Aftenposten forteller i dag at Oslos nye opera ifølge regjeringen vil koste 3 300 000 000 kr. Dette betyr at flere år før byggingen er satt i gang er overskridelsene ifølge beregninger allerede på nesten hele 65%! (Operaen ble i 1999 kostnadsberegnet til 2 mrd kr.)
Dett er selvsagt en skandale, men det er ikke en uventet skaldale. Alle de store offentlige utbyggingsprosjektene de siste årene har medført enorme kostnadsoverskridelser (med byggingen av Gardermoen som unntaket som bekrefter regelen).
Det offentlige er ikke i stand til å benytte penger på en fornuftig måte - praktiske talt alle slike utbyggingsprosjekter viser seg å medføre enorme overskridelser. Det offentlige må derfor slutte å iverksette slike prosjekter, og overlate dem til private aktører. Da vil de også kun bli satt i gang hvis de er lønnsomme (og dette inkluderer samfunnsøkonomisk lønnsomhet), og de vil bli gjennomført på en økonomisk måte, og skattebetalerne vil ikke bli belastet.
DLF har intet imot at det bygges en opera i Oslo, men det må i så fall skje i privat regi. DLF er imot at skattebetalernes penger skal brukes til noe slikt. Antagelig vil det bli langt billigere å fly de operainteresserte til Salzburg eller Wien eller Milano enn å bygge denne operaen.
Det er galt å ta penger fra folk, og spesielt galt blir det når pengene brukes til å subsidiere operaelskere, som jo er en velstående elite.
