
Tirsdag 28. oktober 1997
Kristelig Folkepartis sentralstyre:
STERKERE RETTSVERN FOR VOLDTEKTSOFRE
Regjeringen må foreslå at såkalt "uaktsom voldtekt" blir kriminalisert. På den måten vil voldtekstofre få et sterkere rettsvern. Det går sentralstyret i Kristelig Folkeparti inn for i en uttalelse som ble vedtatt på sentralstyrets møte mandag.
Sentralstyret går dermed imot flertallsinnstillingen fra seksuallovbruddsutvalget, og anbefaler regjeringen å støtte mindretallets forslag. "Av hensyn til offeret bør man kunne straffe en person som uaktsomt tvinger noen til seksuell omgang. Det må ikke være tvil om at enhver har rett til å avvise seksuelle tilnærmelser, og at gjerningspersonen må ha ansvaret når vedkommende begår en handling uten samtykke eller mot noens vilje," heter det i uttalelsen.
Sentralstyret i KrF mener flertallsinnstillingen fra seksuallovbruddsutvalget innebærer en svekkelsen av offerets rettsstilling, og vil innebære at en større del av ansvaret for handlingen blir overført fra overgriper til offer. Sentralstyret peker også på at det allerede er en rekke bestemmelser i straffeloven om at uaktsomhet ikke fjerner straffeansvaret.
