
Dato: 18. mai 2004
Stortingsrepresentant Per Sandberg (FrP)
- Erna Solberg bortforklarer!
Innvandringspolitisk talsmann i FrP, Per Sandberg, er ikke overrasket over at irakiske asylsøkere nekter å reise hjem frivillig. - Erna Solberg har ropt ulv så mange ganger at irakerne har sluttet å tro at tvangshjemsendelse kan bli en realitet, mener han.
Sandberg viser til at Regjeringen i forbindelse med behandlingen av revidert budsjett i fjor satte fristen for frivillig retur med pengestøtte til 1. september 2003. Men at fristen kort tid etter ble flyttet til 31. oktober, for så igjen blir utsatt til nyåret 04. På nyåret i år ble fristen utsatt for fjerde gang til 1. april. - Dette er den virkelige årsaken til at så få irakere har reist frivillig hjem, kommenterer Sandberg.
Han mener Erna Solberg derfor bortforklarer når hun hevder det er den norske levestandarden som får irakerne til å bli. - I denne saken har Regjeringen og Erna Solberg vist alt annet enn handlekraft, og det er utelukkende Erna Solberg selv som har skyld i at irakerne ikke har trodd at tvangsutsendelse kunne bli aktuelt, fremholder Sandberg.
Per Sandberg har tidligere ment at den første fristen burde vært absolutt, og gått imot utsettelser. - I stedet for å stadig utsette fristen og gi arbeidstillatelser til irakerne, burde de som grunnløse asylsøkerne bli satt i lukkede asylmottak i påvente av retur, sier han
Han viser og til at Utlendingsnemnda i fjor høst kartla sikkerheten i forbindelse med frivillig og tvangsretur til Irak. - Erna Solberg har full støtte i rapporten fra denne turen for å foreta tvangsutsendelse, særlig nå etter at irakiske selvstyremyndigheter tar over kontrollen av Irak, sier han, og forventer at Solberg i løpet av sommeren lever opp til imaget om å være handlekraftig i innvandringspolitikken.
