
4/1-02
Underskrifter mot Sellafield overleveres mandag
Venstres nestleder Gunnar Kvassheim og Venstres generalsekretær Geir Olsen vil mandag kl. 15:00 overlevere 40.000 underskrifter mot utslippene fra Sellafieldanlegget i Nord-England til den britiske ambassade i Oslo.
Underskriftene har blitt samlet inn av Venstres mange tillitsvalgte gjennom sommeren og høsten og viser et bredt engasjement i den norske befolkningen mot utslippene som truer den norske kysten. Ikke overraskende er flerparten av underskriftene samlet inn i fylkene Rogaland, Hordaland og Sogn og Fjordane.
­ Etter at Venstre satte Sellafield-saken på dagsorden i valgkampen har vi opplevd et betydelig engasjement i saken. Det er viktig for oss å få synliggjøre denne delen av engasjementet ­ 40.000 nordmenns syn ­ til de britiske myndighetene før vedtak om eventuelle forlengede utslipp fattes, sier Venstres nestleder Gunnar Kvassheim.
­ Overrekkelsen er en understrekning av viktigheten av at alle gode krefter forsterker og viderefører det arbeidet samarbeidsregjeringen legger ned. Det kan gjøres ved et bred engasjement lokalt gjennom kommunestyrer og ulike organisasjoner. Den norske protesten viser at det ikke blir mulig for britiske myndigheter å glemme at godt naboskap ikke harmonerer med utslipp av radioaktivt avfall som kan sette norsk sjømat i vanry, understreker Venstres nestleder Gunnar Kvassheim.
Britiske myndigheter skal i løpet av kort tid ta stilling til om man skal gi tillatelse til at utslippene skal fortsette framt il 2006. Dette ble også bekreftet i et møte mellom Gunnar Kvassheim, Børge Brende og den britiske miljøvernminister Margaret Beckett for kort tid siden.
Praktisk info:
Underskriftene overleveres utenfor den britiske ambassade i Thomas Hefteysgt. 8 i Oslo, mandag 7. januar kl. 15:00. Det er anledning til å ta bilder etc. utenfor ambassaden. Kvassheim og Olsen vil deretter ha en liten samtale med ambassadepersonell inne i ambassaden i ca. 10 minutter som etter ambassadens ønske ikke er åpen for pressen. Venstres representanter er imidlertid til pressens disposisjon umiddelbart etter dette eller etter nærmere avtale.
