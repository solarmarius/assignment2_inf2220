
Oslo, 19. mars 2002
Børge Brende
Brende vil utrede erstatning ved vern
Miljøverndepartementet vil be lovutvalget for biomangfold vurdere erstatningsreglene som gjelder for opprettelse av nasjonalparker og landskapsvernområder. Dette som en oppfølging av dokument 8-forslaget om erstatning som er lagt frem i Stortinget.
Det er i Stortinget fremlagt et forslag om endring av erstatningsreglene for vern i nasjonalparker og for landskapsvernområder (dokument nr 8:42, 2001-2002). Forslaget legger opp til å endre erstatningsvernet for de som blir berørt av etableringen av nye nasjonalparker og landskapsvernområder, slik at erstatningen utbetales etter samme prinsipp som for naturreservater.
Utgangspunktet for erstatning ved vern er de alminnelige rettsgrunnsetninger som har utviklet seg på basis av prinsippet i Grunnlovens § 105. Dette innebærer at vesentlig økonomisk tap som følge av vernet blir erstattet. Under Willoch-regjeringen i 1985 ble Naturvernloven endret slik at grunneierne fikk et utvidet erstatningsvern ved opprettelse av naturreservater.
- Jeg tror de fleste er enig i at vi trenger en rettferdig og god erstatningsordning som sikrer grunneierne en rimelig erstatning ved vern etter naturvernloven. Ved vurdering av erstatning må man også se på de restriksjoner og næringsmessige muligheter som gis innenfor ulike vernetyper. Derfor mener jeg det er naturlig at spørsmålet om erstatning blir nærmere vurdert av lovutvalget for biomangfold. Dette vil gi en ekstern, faglig vurdering av erstatningsrettslige og økonomiske konsekvenser av å endre erstatningsreglene, sier miljøvernminister Børge Brende.
Biomangfoldlovutvalget ble nedsatt i fjor for å se nærmere på norsk naturvernlovgivning. Biomangfoldlovutvalget skal legge fram sin innstilling høsten 2003. Regjeringen vil etter dette komme tilbake til Stortinget med saken.
