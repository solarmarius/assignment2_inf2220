
mandag 17. juni 1996 13:24:41
fra Venstres landstyre søndag 16. juni
Amnesti til barn i kirkeasyl
Det er uverdig at norske myndigheter ikke gir amnesti til barn i kirkeasyl. Regjeringen kan ikke fortsette med et prinsipprytteri som gjør at barn ikke får oppfylt de mest elementære rettigheter. Venstres landsstyre støtter NOAS landsomfattende underskriftskampanje for å få frigitt barna i kirkeasyl.
Det oppholder seg i dag 24 barn i kirkeasyl. Disse barna er praktisk talt uten rettigheter i Norge. De fleste får ikke skolegang eller vanlig legehjelp.
Dette er en skamplett på det vi verdimessig står for i Norge. Det burde være helt grunnleggende i et humant demokrati å sikre barna hva de har krav på ifølge FNs barnekonvensjon. I dag lar Regjeringen norsk utlendingslov gå foran alle andre lover og konvensjoner som har til hensikt å sikre barnas rettigheter. Venstres landsstyre mener dette er sterkt kritikkverdig.
Venstres landsstyre ber regjeringen lytte mer både til barneombudet, folk i egne lokallag og NOAS. Samtlige anbefaler regjeringen å slippe barna ut av kirkeasyl.
