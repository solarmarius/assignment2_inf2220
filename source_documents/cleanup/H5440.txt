
7/1-02
- Kampen mot Sellafield fortsetter
- Kampen mot Sellafield-anlegget fortsetter, sier Venstres nestleder Gunnar Kvassheim. I dag overleverte han og generalsekretær Geir Olsen 40.000 underskrifter til den britiske ambassaden i Oslo.
Britiske myndigheter skal i løpet av kort tid ta stilling til om man skal gi tillatelse til at utslippene skal fortsette fram til 2006. Ambassaden vil allerede i dag orientere både miljøverndepartementet og utenriksdepartementet i Storbritannia om Venstres protest. Ambassaden lovet også Venstres representanter å gjøre sitt til at det tillyste møtet mellom britiske og norske forurensningsmyndigheter kan finne sted før avgjørelsen fattes.
Kvassheim understreker at kampen mot utslippene fra Sellafield-anlegget ikke stanser med den britiske regjeringens avgjørelse, men vil fortsette med uforminsket kraft helt til utslippene er stanset.
- Etter at Venstre satte Sellafield-saken på dagsorden i valgkampen har vi opplevd et betydelig engasjement i saken. Det er viktig for oss å få synliggjøre denne delen av engasjementet ­ 40.000 nordmenns syn ­ til de britiske myndighetene før vedtak om eventuelle forlengede utslipp fattes, sier Kvassheim
