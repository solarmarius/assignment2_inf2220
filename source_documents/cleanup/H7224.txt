
20.06.03
Eli Sollied Øveraas, stortingsrepr. Sp
Barn og unge - vår viktigste ressurs!
Senterpartiet vil understreke at familien har vært og vil fremdeles være, en viktig arena rundt oppveksten for barn og unge. Samfunnet er i stadig forandring med flere og flere utfordringer for barn og voksne, og det er ganske annerledes å være barn og foreldre nå, enn det var for bare få år siden. Vi har et mer krevende arbeidsliv for foreldre. Mange foreldre har penger, men ikke tid. Mange mangler et nettverk rundt seg. Teknologien har invadert barnerommet, og stadig flere barn bruker mer og mer tid fremfor diverse skjermer. Mange har nok blitt tidens fange og har trodd at teknologien skulle løse tidsklemma. Men vi må bare erkjenne følgende
Teknologien gir flere muligheter, men den krever også mer tid!
Senterpartiet mener begrepet TIDSPOLITIKK må få mer oppmerksomhet i norsk politikk.
En styrking av tidskontoordningene og omsorgslønnsordningene, er eksempel på tiltak som kan bidra til at foreldre kan få hjelp i en "tidsklemt" hverdag for å kunne ta tiden tilbake!
Barnehageplass til alle som ønsker det til en overkommelig pris, er et viktig element i en helhetlig familiepolitikk. Skal småbarnsforeldre ha reell valgfrihet, er dette helt avgjørende. Fleksible barnehagetilbud tilpasset brukerne, vil komme familiene til gode. Et samlet Storting står bak BARNEHAGEFORLIKET!
Skal vi klare å realisere målet om full behovsdekning, er vi helt avhengig av at både kommunale og private barnehageeiere går i gang med utbygging av nye plasser. Lavere foreldrebetaling er det offentliges ansvar, og for Sp var det helt avgjørende under forhandlingene at denne store reformen skal fullfinansieres med statlige midler.
Barn og unge kan med trygghet karakteriseres som vår viktigste ressurs. Investeringer til beste for barn og unge, er investeringer for framtiden.
Eg vil peke spesielt på ett område som gir grunn til bekymring for barns sikkerhet, nemlig det som skal være den trygge skoleveien.
Det er forstemmende at mangel på penger setter grenser for å sikre skoleveien for mange skolebarn. Arbeidsledigheten er høy og voksende, mange anleggsmaskiner står, mens hundrevis av samfunnsnyttige oppgaver står i kø for å bli løst. Det er uforstående at vi har råd til å betale arbeidsledighetspenger, mens vi mangler penger til å sikre skoleveien til barna våre.
Unge mennesker er utsatt for sterke krav og systempress i et samfunn som dyrker de vellykkede. Den eksplosive økningen i utbrenthet blant unge, er en varsellampe!
Kampen for å fremstå som vellykkede både i skole og karriere, sosialt og på hjemmefronten, kan nok redusere livskvaliteten for mange. Mange av tidens krav setter urealistiske og skadelige krav til f.eks utseende. Det er et tankekors at den vanligste dødsårsaken blant unge kvinner, er på grunn av spisevegring.
Kommersialisering og reklame er med på å snevre inn normalitetsbegrepet, og det er mindre rom for mangfald og individualitet.
Mandag 16.juni debatterte Stortinget stortingsmeldingen om Barn- og unges oppveksvilkår. I meldingen varsler regjeringen 168 tiltak rettet mot barn og unge, gode og positive tiltak som fikk Stortingets støtte. Det avgjørende er om den samme regjeringen er villig til å følge opp tiltakene med konkrete forslag til bevilgninger.
For Sp er det viktig å få fokus på forebyggingstiltak fremfor reparasjonstiltak. Det gir dessverre liten politisk oppmerksomhet å satse på forebygging - medieoppslagene kommer når det blir vist handlekratft i form av reparasjon. Skal vi klare å sette forebygging på den politiske dagsorden, må vi snu tunge trender. Dette vil Sp arbeide for!
Resultatet vil bli en god investering for fremtiden!
