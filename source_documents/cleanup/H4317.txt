
lørdag 25. september 1999 18:08:51
Venstres landsstyre:
La nordsjødykkerne få rettferdig behandling
Mange av dypvannsdykkerne som var ansatt i oljeindustrien på 70- og 80-tallet, sliter med store helseproblemer. Mye av virksomheten var preget av pionerarbeid, uten tilstrekkelige kunnskaper om helsemessige skader som kunne oppstå i ettertid. Først i 1995 ble arbeidsmiljøloven gjort gjeldende for dykkerne.
Dykkerne var avgjørende for utviklingen i oljeindustrien. Arbeidet var farefullt, og mange har fått seinskader av til dels alvorlig karakter. To utvalg har lagt fram rapporter om helse og sikkerhet i dykkervirksomheten. Anbefalinger om blant annet pensjons- og retrettordninger, helsemessig langtidsoppfølging, sikring av sykepenger og attføringstrygd, er ikke fulgt opp politisk på en tilfredsstillende måte. Dette har satt mange av de "gamle dykkerne" i en vanskelig situasjon.
Venstre ber Regjeringen ta disse problemene på alvor, og sette i verk tiltak som kan sikre dykkerne den oppfølging som de trenger, og har krav på.
