
Økonomi - en kreativ prosess.
Samfunnsøkonomien er avhengig av at nye ideer blomstrer. Kreativitet er basis for all økonomisk fremgang. For å opprettholde et slikt dynamisk nivå er individet avhengig av å takle de stadige påkjenningene ved et samfunn i forandring. Vi i NATURLOVPARTIET legger stor vekt på denne 'menneskelige faktoren', sier partiets leder, Odd Sverre Løset.
Mindre stress
For å styrke konkurranseevnen internasjonalt kreves økt tilpasningsdyktighet og fleksibilitet hos enkeltindividet. NATURLOVPARTIET vil innføre stressreduserende og kreativitetsøkende program i næringsliv og offentlige etater. Norske bedrifter som har gjennomført disse programmene forteller om vesentlig forbedret arbeidsklima i form av større trivsel, effektivitet og konkurransedyktighet. De positive effektene ved denne stress reduserende metoden er også svært godt dokumentert internasjonalt.
Minsket inflasjon
Foruten den positive effekten av disse meditasjonsøvelsene hos enkeltindividet, vil samfunnet forøvrig nyte godt av den såkalte 'Maharishi-effekten', som oppstår når mange mennesker mediterer sammen. Den samlede hjernevirksomhet vil påvirke atmosfæren og slik øke kreativitet og pågangsmot hos enkeltindividet. En omfattende studie gjennomført over 9 år i USA viser at slik 'masse-meditasjoner' var ansvarlig for over halvparten av reduksjonen i USAs såkalte 'Misery Index' - en sum av inflasjon og arbeidsledighet.
Selvforsynt
Slik blir det mulig å spare inn store beløp på stadig økende omkostninger til helse-, sosial- og kriminal omsorg. Anslåtte innsparinger per år vil total beløpe seg til 28,7 milliarder kroner. Penger som altså unødig belastes enkeltindividet slik situasjonen er idag. NATURLOVPARTIET ønsker en gradvis reduksjon av skatter og avgifter ettersom unødige sosiale utgifter slik vil avta. Dermed blir det heller ikke nødvendig å kutte ned på velferdsgoder der det er behov for dem. Slik kan vi støtte opp under enkeltindividets rett til å klare seg selv.
Naturens lov
Vårt mål om velstand for alle er en vitenskapelig realitet. Med økt støtte fra naturlovene, som virker nærende og støttende så lenge man tenker og handler i henhold til dem, kan NATURLOVPARTIET sørge for at vi når dette målet. Samtidig vil den enkelte utvikle sitt personlige potensial gjennom økt trivsel.
