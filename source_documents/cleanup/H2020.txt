
Onsdag 24. juni 1992
Kjell Magne Bondevik om valget i Israel:
LEDERSKIFTE KAN SKAPE BEVEGELSE I FREDSPROSESSEN
Den politiske avklaringen etter valget i Israel, og Yitshak Rabin som ny stats-minister, kan komme til å skape ny bevegelse i fredsprosessen i Midt-Østen. Det tror lederen for Kristelig Folkeparti Kjell Magne Bondevik. Han minner om at det ikke er stor forskjell mellom Rabin og Shamir i de eksistensielle spørsmålene for staten Israel, men at en ny mann ved roret likevel kan gi forhandlingene et tiltrengt støt framover.
Kjell Magne Bondevik mener Yitshak Rabin representerer "en realistisk holdning overfor palestinerne", samtidig som han vet å vise den nødvendige fasthet når det gjelder å forsvare Israels vitale interesser.
-Men skal man få til en varig løsning, må også Likud kunne stille seg bak denne. Skjer ikke det, vil folket bli splittet i to. Det er jo ikke så store forskjeller i opplsutningen mellom Likud-alliansen på den ene siden og Arbeiderpartiet med sine støttepartier på den andre, sier Kjell Magne Bondevik. Han legger til at han tror Rabin vil vise så mye klokskap at han skaffer seg bred ryggdekning for en forhandlinsløsning.
-Heller ikke Yitshak Rabin kan kalles noen "due" i Midt-Østen-sammenheng, men jeg tror samtidig at en ny leder og små justeringer i posisjonene kan være nok til at det blir skapt ny bevegelse i fredsprosessen, konkluderer Kjell Magne Bondevik, som var utenriksminister i Syse-regjeringen.
