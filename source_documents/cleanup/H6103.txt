
20.08.02
Venstre
Gi Amina Lawal kjønnsbasert asyl!
Norge bør tilby politisk asyl til Amina Lawal og hennes barn, og be FN ta opp den barbariske dødsdommen i Nigeria, sier Venstres sosialpolitiske talskvinne, May Britt Vihovde.
Lawal er kvinnen som fødte et barn utenfor ekteskap, og er dømt til døden ved steining i det nordlige Nigeria.
Det er positivt at Nigerias regjering ikke aksepterer disse lovene og dommen, og det er å håpe at den kan bli omgjort gjennom det nasjonale rettssystemet. Men det internasjonale samfunnet må reagere skarpt på så grove krenkelser, sier Vihovde.
Hun vil be utenriksminister Jan Petersen ta opp saken gjennom FN, og tilby Amina Lawal og hennes barn kjønnsbasert asyl i Norge, hvis det kan bidra til å redde hennes liv.
