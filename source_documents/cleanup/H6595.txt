
17.07.02
Vegard Martinsen, (DLF)
Spørsmål: H - Ap = ?
Her vil jeg kun ta opp ett poeng for å besvare matematikkoppgaven i tittelen. Sylvia Brustad, som med meget stor iver forsvarte den forrige regjeringens forslag om kun å tillate søndagshandel i butikker med et areal på mindre enn 100 kvadratmeter, og som derfor fikk sitt navn hengt på denne type butikker («Brustadbua»), har nå snudd 180 grader og sier at hun var motstander av dette forslaget, og at hun kun forsvarte forslaget av lojalitet til partiet. Partiet inntok dette lite kloke standpunktet (for å benytte parlamentariske språkbruk, ellers ville jeg ha sagt at forslaget var idiotisk) p.g.a press fra fagforeningene.
Men det interessante her er hva Høyre (ved finansminister Per Kristian Foss i gårsdagens VG) mener om denne saken: Foss er selvsagt imot Brustadbua, men sier allikevel: «Det er en fordel at vi har en helligdagsfred som skal overholdes. Men forskjellene bør ligge i åpningstider og ikke i antall kvadratmeter».
Forskjellen på Høyre og Ap er altså at de vil regulere søndagshandel på ulik vis; Ap i antall kvadratmeter, Høyre i at det offentlige bestemmer åpningstider. Så svaret på ligningen i tittelen er: H - Ap = 0, => H = Ap.
DLFs syn er at folk bør kunne ha sine forretninger åpne når de måtte ønske, og at dersom folk vil han helligdagsfred, så vil de ikke handle, og det vil da ikke lønne seg for forretningen å holde åpent. Frihet vil altså erstatte et lovverk og et regelverk, og frihet vil fjerne det arbeid det er for kontrollører og politi (som skal bøtelegge eierne av de forretningen som selger brød og gulrøtter og aviser når det er forbudt).
Både Høyre og Ap er tilhengere av en stor grad av offentlig styring og kontroll, og FrP befinner seg ifølge Carl I. Hagen mellom disse to partiene. Så det er kun DLF som er tilhenger av frihet.
