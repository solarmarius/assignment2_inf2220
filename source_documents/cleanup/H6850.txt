
05.03.2003
Arbeiderpartiets stortingsgruppe
- Økt innenlands bruk av naturgass viktig for nye arbeidsplasser og nok kraft
Stortingsrepresentant Sylvia Brustad
- Å ta en større del av gassen vår i bruk i industriell sammenheng vil legge grunnlaget for langsiktige industriarbeidsplasser, sier stortingsrepresentant Sylvia Brustad.
- Det er også nødvendig å ta i bruk gassen for å sikre tilstrekkelig innenlands kraftproduksjon og gjøre oss mindre avhengig av importert kull- og atomkraft. I transportsektoren er det særlig i ferje- og kystflåten og i busser det vil være aktuelt å bruke mer gass.
- Økt bruk av naturgass må skje innen for våre internasjonale klimaforpliktelser og andre internasjonale miljøavtaler. Bruk av naturgass kan gi betydelige miljøgevinster i og med at den vil erstatte mer forurensende energikilder, noe som vil føre til reduserte utslipp av blant annet klimagasser og av NOx, sier Brustad.
I forbindelse med Stortingets arbeid med St.meld.nr.9 om innenlands bruk av naturgass mv. går Arbeiderpartiet inn for
- At staten deltar i bygging av infrastruktur gjennom medfinansiering gjennom et statlig selskap som får dette som formål. Selskapet tilføres betydelig egenkapital, i første omgang 3 milliarder kroner. Regjeringen bes om å komme tilbake til Stortinget med en egen sak om dette i statsbudsjettet for 2004.
- Det etableres et gassteknologiprogram som koordineres av et innovasjonsselskap i Grenland som opprettes fra 1. januar 2004. Selskapet tilføres en betydelig egenkapital, slik at det årlig inkludert bevilgninger fra Norges Forskningsråd, kan disponeres om lag 250 millioner kroner til forskning, utvikling og innovasjon av miljøvennlig gassteknolog inkludert gasskraftverk med CO2-håndtering, hydrogen som energibærer og petrokjemi.
-For å fremskynde gasskraftverk med CO2-håndtering bør det innføres en tidsbegrenset støtteordning for produksjon av gasskraft med CO2-håndtering tilsvarende refusjon av hel el-avgift på 2002-nivå, slik vi tidligere har gått inn for.
- Det etableres et senter for sluttbrukerteknologi i Rogaland.
- Forskningen og utviklingen av hydrogen som energibærer styrkes gjennom at innovasjonsselskapet får ansvar for dette.
- Det tas initiativ til å opprette et nytt selskap der Statkraft sammen med andre energiselskap har som formål å bygge gasskraftverk og/eller at søkere som har en større investeringsvilje enn Naturkraft får konsesjoner til å bygge.
- Gasskraftverk skal ha samme rammebetingelser som i EØS-området for øvrig.
- Det innføres et pliktig grønt sertifikatmarked for ny fornybar energi fra 2005.
- Staten må bidra til økt bruk av gass i transportsektoren, spesielt i ferjer og busser, gjennom lengre konsesjonsperioder og tilskudd.
- Bidra til elektrifisering av sokkelen.
