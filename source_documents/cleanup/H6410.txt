
02.12.02
Per Steinar Osmundnes
Fremtidsrettet og visjonært av helseministeren!
Forslaget fra Sosial- og helsedepartementet om å forby røyking på utesteder viser at vi har en fremtidsrettet og visjonær Helseminister, uttaler Per Steinar Osmundnes, leder i KrFU. - Et røykeforbud vil komme befolkningen til gode.
Ansatte i serveringsnæringen er i dag den eneste yrkesgruppen i Norge som ikke har et effektivt vern i lovgivningen mot å bli utsatt for passiv røyking på arbeidsplassen. Undersøkelser viser at kelnere, servitører og bartendere har betydelig økt risiko for lungekreft i forhold til andre yrkesgrupper. Det er derfor på tide å ta hensyn til de mange tusen ansatte ved landets serveringssteder.
Røykeforbudet vil utvilsomt gi bedre arbeidsmiljø for de ansatte ved serveringsstedene, som lenge har måttet godta plager og sykdom forårsaket av tobakksrøyk. Forbudet vil i tillegg øke tilgjengeligheten til utestedene for de to tredelene av befolkningen som ikke røyker.
I Norge dør omkring 7 500 hvert år av en sykdom de har utviklet på grunn av at de røyker. I tillegg dør 300-500 av sykdom de har utviklet på grunn av passiv røyking. Til sammen utgjør dette 18 % av alle dødsfall i Norge hvert år. I tillegg har 120 000 astmatikere store problemer med å gå på restauranter der det er tillatt å røyke.
Regjeringens lovforslag om røykfrie serveringssteder fra 1. januar 2004 vil skjerme ansatte og gjester mot passiv røyking.
- Forslaget er, som helseminister Dagfinn Høybråten selv har karakteriserer det, en historisk milepæl i kampen mot tobakksskadene, avslutter Per Steinar Osmundnes.
