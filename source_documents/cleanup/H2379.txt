
Fredag 2. september 1994
Kristelig Folkepartis leder Kjell Magne Bondevik om EU-innspurten:
VIL JAGLAND HA EUROPAS FORENTE STATER?
Vil Arbeiderpartiet gå inn for å utvikle et Europas forente stater, slik medlemmer av Europa-parlamentet har utarbeidet forslag om, eller vil partiet arbeide for å snu denne tendensen på traktatkonferansen i 1996 dersom Norge sier ja til EU-medlemskap ved folkeavstemningen?
Denne utfordringen rettet Kristelig Folkepartis leder Kjell Magne Bondevik til sin lederkollega i Arbeiderpartiet, Torbjørn Jagland, da han holdt foredrag på KrFs strategikonferanse på Geilo fredag.
Kjell Magne Bondevik viste til at det innen EU arbeides med å styrke Europa-parlamentets makt. Dette vil svekke nasjonalstatenes muligheter til å ivareta sine interesser. Fører arbeidet med å få én felles europeisk "grunnlov" fram, ser vi også konturene av et føderativt Europa, Europas forente stater, sa Bondevik, som avviste at det er skremselspropaganda å peke på dette. - Det er en mulig utvikling som vi er nødt til å ta stilling til, sa han.
KrF-lederen la i foredraget sitt vekt på at et norsk EU-medlemskap vil bety en svekkelse av folkestyret. Makt overføres fra direkte folkevalgte representanter og regjeringsmedlemmer til overnasjonale organer og beslutningsverk. Dette vil kunne føre til maktkonsentrasjon, sa Bondevik, som la til at spissformuleringen "union eller folkestyre" etter hans mening gir en riktig beskrivelse av det valg man står overfor.
Bondevik minnet også om at folkeavstemningen ikke gjelder om Norge skal samarbeide med de øvrige vest-europeiske land eller ikke, men om hva slags form dette samarbeidet skal ha.
- Dersom Norge sier nei til EU-medlemskap 28. november, er det KrFs strategi for det europeiske samarbeidet gjennom EØS-avtalen som fører fram, sa Kjell Magne Bondevik i foredraget sitt på KrFs strategikonferanse på Geilo fredag. Konferansen avsluttes lørdag, og samler omkring 130 KrF-ere fra hele landet.
