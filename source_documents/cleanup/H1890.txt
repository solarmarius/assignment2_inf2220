
Fredag 11. september 1992
Kåre Gjønnes (KrF):
Pressenotis til Dagens Næringsliv
KrF SOV IKKE UNDER BUDSJETTBEHANDLINGEN
Kristelig Folkeparti sov ikke under behandlingen av Revidert Nasjonalbudsjett i juni. Sammen med andre partier fremmet vi forslag som reduserte el-avgiften for enkelte bransjer. Vi oppnådde et resultat, samtidig som vi i en komitémerknad ba regjer-ingen fremme en plan for fjerning av el-avgiften. Slik svarer parlamentarisk leder Kåre Gjønnes på anklagen i Dagens Næringsliv fredag, der Fremskrittspartiets industripolitiske talsmann Petter Bjørheim hevder at KrF må ha sovet da saken var til behandling i Stortinget.
-KrF har en annen arbeidsform i Stortinget enn FrP, som protesterer og fremmer forslag, men som oppnår få resultater. Vi er mer opptatt av resultater, og betrakter vanligvis ikke det gode som det bestes fiende, sier Kåre Gjønnes.
KrFs parlamentariske leder har også registrert reaksjonen fra APs Ernst Wroldsen på forslaget om å fjerne el-avgiften.
-Dersom Ernst Wroldsen mener det er bedre å bruke penger på ektraordinære sysselsettingstiltak og ledighetstrygd, enn på å sikre arbeidsplasser, får det være hans prioritering. Det er ikke Kristelig Folkepartis, slår han fast, og minner om at dersom en opprettholdelse av el-avgiften fører til at bedrifter blir lagt ned, mister staten både inntektene av el-avgiften, skatteinntektene fra de ansatte og får utgiftene med ledighetsutbetalinger til de arbeidsløse.
-I KrF ser vi også på det å fjerne el-avgiften som en riktig miljøpolitisk linje. Billigere el-kraft gir reduksjoner i forbruket av fossile brennstoffer, og vrir forbruket over mot renere energi. KrFs forslag vil gi både sysselsettings- og miljøpolitisk effekt. Kanskje var dette verd å tenke over også for Arbeiderpartiet, avslutter Kåre Gjønnes.
