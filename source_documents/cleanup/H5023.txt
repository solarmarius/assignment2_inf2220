
Mesnali, 1999-09-08.
Politikk som bedrar - om behovet for en ny politisk ideologi.
Naturlovpartiet bygger på en ny ideologi som reflekterer kunnskapssamfunnet på en helt ny måte. Den er langt mer praktisk og vitenskapelig enn de gamle politiske ismene.
Valgkampen viser at svært mange etterlyser forslag til nye politiske virkemidler. Politikerne blir beskyldt for å lure folket. Det loves, men holdes ikke.
Et annet aspekt er at vi blir ledet til å tro at problemen vi omgår hver dag er det normale og at det ikke finnes løsninger. Dette bedraget er kanskje det største og alvorligste, at vi blir ført bak lyset i hvordan vi skal tro samfunnet kan fungere - at det ikke finnes gode løsninger ut av voldskrisen, ut av helsekrisen, ut av utdanningskrisen, ut av narkotikaproblemene - ja, ut av stressamfunnet.
Men velgerne fortsetter å stemme på de samme politikerne og de samme partier. Det er lite som tyder på at misnøyen forårsaker de store endringer ved dette valget. Hvordan kan dette skje? Åpenbart må en hovedgrunn være at velgerne ikke ser noen alternativer og dermed føler seg tvunget til å la de nåværende partier fortsette.
Dette er synd, for Naturlovpartiet har fremmet nye løsninger i valgkampen. Men de blir sett på som uinteressante av mediene nettopp fordi de er for nye, ukjente og dermed vanskelig å forstå. Og er ikke mediene interessert så blir informasjonen heller ikke tilgjengelig for velgerne. Men sånn har det alltid vært. Når noe virkelig er nytt så er det desto større motsand for å få det akseptert.
Naturlovpartiet bygger på en ny ideologi som reflekterer kunnskapssamfunnet på en helt ny måte. Den er langt mer praktisk enn ideologiene til de hundreårige ismene som har vært dominerende til nylig. Vanskeligheten å forstå den ligger i at den bygger både på den moderne objektive vestlige vitenskap og den eldgamle subjektive vediske vitenskap. Den smelter sammen innsikten i naturlovene gjennom fysikkens siste oppdagelser av de dypeste, mest helhetlige nivå i naturen med den vediske kunnskap om menneskets bevissthet.
Virkemidlene til partiet er teknikker som gir et løft for individ og samfunn på bevissthetens område, der vår hverdag skapes og lykke eller problemer oppstår. Målet er at mennesket (politikerne) kan reflektere helheten og kreativiteten i naturens intelligens mer og mer. Vi kaller det å bringe naturens intelligens inn i politikken. Da oppnås økt støtte for våre beslutninger og handlinger, resultatene blir i tråd med det som ønskes. Først da kan folket begynne å ta politikernes lovnader på alvor. Vi får en politikk i pakt med naturlovene.
Kun med en ny forståelse av hvor avhengig samfunnet er i å handle i pakt med naturlovene gjennom utvikling av mennesket, kan vi få en politikk som ikke bedrar.
