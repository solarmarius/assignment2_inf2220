
24.7.2005
Unge Venstre
- Drep forslaget om overvåking av norske turister
- Reiselivsbransjens ønske om en database over alle reisende i utlandet må drepes umiddelbart. En database som viser hvor nordmenn i utlandet befinner seg til enhver tid er overvåking, og det er typisk at slike kontroversielle forslag fremmes rett etter et terrorangrep, sier leder i Unge Venstre Lars-Henrik Michelsen.
Han mener det vil være oppsiktsvekkende om private reiselivsoperatører skulle få mulighet til å overvåke de reisende, slik reisebransjeleder Rolf Forsdahl foreslår.
- Forslaget ville gjort private reiselivsoperatører til en ministat i staten. Overvåking kan være nødvendig i enkelte saker mot enkelte personer, men ikke mot alle nordmenn i utlandet. Dersom jeg reiser tur av Norge, så er ikke det for å bli passet på og kontrollert av reiseselskapet, sier Michelsen.
Michelsen ber regjeringen drepe forslaget umiddelbart.
- I tillegg til å være krenkende, så er forslaget med på å umyndiggjøre norske turister. Jeg mener vi som turister ikke kan kreve at staten skal være med i bagasjen utansett hvor vi måtte befinne oss i verden, sier Michelsen.
