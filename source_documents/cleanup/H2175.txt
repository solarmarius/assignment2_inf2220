
Mandag 11. januar 1993
Nestleder Valgerd Svarstad Haugland (KrF) om Høyres kontantstøtteforslag:
GODT FUNDAMENT FOR EN FELLES PLATTFORM
Det er flere positive signaler i det kontantstøtteforslaget Høyres programkomité legger fram nå, enn det var i "kupongforslaget" de luftet tidligere. Jeg oppfatter dette som en tilnærming til det Kristelig Folkeparti har foreslått, og vil karakterisere Høyres skisse som et godt fundament for en felles plattform. Nå er det opp til Senterpartiet å avgjøre om småbarnsforeldre skal få denne muligheten til selv å velge omsorgsform for barna sine. Det sier Valgerd Svarstad Haugland, som er første nest-leder i Kristelig Folkeparti.
Valgerd Svarstad Haugland sier at det hun er mest usikker på når det gjelder Høyres forslag til kontantstøtte, gjelder mulighetene til skattefradrag.
-Det positive i Høyres forslag er at både de i skatteklasse 1 og skatteklasse 2 kan utnytte muligheten til skattefradrag. Det negative i forslaget er at den "gulrota" som ligger i at man kan få skattefradrag for dokumenterte utgifter til dagmamma eller praktikant blir borte. Dette kan føre til at vi igjen får en oppblomstring av "svarte" dagmammaer og praktikanter, sier Valgerd Svarstad Haugland.
Hun minner om at Kristelig Folkeparti sist sommer tok initiativ til at det skulle holdes drøftinger mellom Høyre, Senterpartiet, Fremskrittspartiet og KrF for å finne fram til en felles kontantstøttemodell som kunne få flertall i Stortinget. Den gangen var det bare FrP som var interessert i en slik kontakt.
-Nå har Høyre presentert en skisse som har såpass mange likhetstrekk med det forslaget KrF la fram i Stortinget sist vår, at jeg føler vi har et helt annet grunnlag for en dialog. Dermed kan det se ut som et vedtak også er rykket nærmere, og jeg vil utfordre SP til også i gi sin prinsippielle støtte til ideen, slik at vi i denne saken er tilbake på det fellesgrunnlaget som Syse-regjeringen hadde. Jeg er særlig godt fornøyd med at Høyre har lagt vekk tanken om en kupong-ordning. Den ga litt for mange ubehagelige, historiske assosiasjoner til at den var særlig tjenlig, konkluderer Valgerd Svarstad Haugland.
