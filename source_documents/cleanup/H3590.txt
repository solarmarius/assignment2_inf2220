
21.08.99
Kristin Halvorsen, leder i SV:
Sosialistisk Venstrepartis Pressetjeneste
Stortinget
Utfordrer til politisk vilje om skolesatsing
- Bondevik og Jagland må nå vise politisk vilje til skolesatsing, for det mangler nå. Vi kan samle oss om ti milliarder til ungdomsskolen de neste fire åra hvis regjeringen og Ap er villige, sier Kristin Halvorsen, leder i SV.
- SV kjempet fram eldremilliarden for ti år siden. Det var en nødvendig reform for å sikre eldre en anstendig alderdom. Til slutt ble eldremilliarden til 29 milliarder fordi det var politisk vilje til å satse på de eldre. Nå må vi gjøre det samme for skolen.
- I morgen åpner Gardermobanen og den koster 8,4 milliarder. Da Gardermoen flyplass ble åpnet var prislappen 10,2 milliarder. Overskridelser på bare et oljefelt utgjør 10 milliarder. Det viser at pengene finnes hvis politikerne vil.
- Nå er det på tide å satse på og investere i framtida. Det er folk som er vår formue og framtid, ikke olje. Skolesatsinga må skje nå, eller så vil den offentlige skolen kun ha ti år igjen av sin levetid. Er Bondevik og Jagland med oss, spør SVs leder, Kristin Halvorsen.
