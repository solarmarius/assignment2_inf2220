
Oslo, 18/04 - 02
KrFU
Stopp antisemittismen!
Europa har de siste par ukene opplevd den verste bølgen av antisemittisme siden Den andre verdenskrig. Landsstyret i Kristelig Folkepartis Ungdom (KrFU) ønsker å uttrykke avsky overfor disse hendelsene og de antisemittiske strømninger de er utslag av.
De styggeste utslagene har vi sett i Frankrike, hvor flere synagoger har blitt angrepet av antisemitiske grupper. Verst har det gått ut over synagogen i Marseille, som etter å ha blitt påtent, brant ned til grunnen. Det har også vært flere episoder av fysiske angrep mot franske jøder, blant annet ble en gravid jødisk kvinne og hennes ektemann antastet i byen Vileurbonne. Det har også kommet lignende rapporter om angrep mot jødiske mål både fra Belgia, Russland og Finland, og også i Norge har det vært klare uttrykk for antisemittisme under demonstrasjoner i Oslo og Bergen.
KrFU tar avstand fra et hvert forsøk på å forsvare og rettferdiggjøre angrepene mot den jødiske befolkningen i de europeiske land som motreaksjoner mot Israels krigshandlinger på Vestbredden. Det er ikke staten Israel som rammes av disse handlingene, men landsmenn med en annen tro.
KrFU vil oppfordre regjeringen til og sette i gang tiltak som kan motvirke antisemittiske strømninger i vårt eget land. Regjeringen bør også arbeide internasjonalt for å motvirke antisemittisme, og for at Europa fortsatt skal være et trygt sted å bo for jøder.
