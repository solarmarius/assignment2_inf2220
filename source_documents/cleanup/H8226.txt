
19. mars 2004
DnA
Uttalelse vedtatt på Arbeiderpartiets landsstyremøte 19. mars 2004
Forbedringer må til i helseforetakene
Helsereformen ble foreslått av regjeringen Stoltenberg våren 2001, og den ble iverksatt fra 1.1.2002. Reformen innebærer at staten overtok sykehusene og organiserte dem i fem regionale helseforetak. Vi har nå høstet litt over to års erfaring med reformen. En helhetlig evaluering skal foretas om et år. Arbeiderpartiet mener at mye er blitt bedre etter helsereformen, men enkelte endringer bør foretas allerede nå.
Erfaringene har vist at det er mange fordeler med én sykehuseier og -driver. Nå behandles det flere pasienter enn noen gang tidligere, og både ventelistene og pasientenes ventetid er blitt kortere etter reformen. Det er positivt.
Helsetilbudet er viktig for folk, og det er et stort folkelig engasjement knyttet til helse- og sykehussektoren. Det er positivt at folk er opptatt av tilbudene på sine sykehus.
Sykehusreformen og helseforetakenes styrer har blitt utsatt for kritikk. Ikke all kritikk har sin årsak i selve organiseringen av helseforetakene, men skyldes blant annet manglende økonomiske ressurser i helsesektoren og noen uheldige disposisjoner i helseforetakenes styrer.
Arbeiderpartiet opplever at helseforetakene har to hovedutfordringer:
Økonomien er anstrengt ved mange sykehus. Dette er mest akutt.
Det er behov for mer åpenhet og innsyn og bedre folkevalgt innflytelse i helseforetakene. Både pasienter, pårørende, ansatte og lokalpolitikere opplever manglende innflytelse i møtet med helseforetakene og deres styrer.
· Disse utfordringene bør møtes med flere tiltak på både kort og noe lengre sikt:
Helseforetakenes økonomi må styrkes.
Arbeiderpartiet fikk i budsjettbehandlingen i fjor høst til en styrking av helseforetakenes økonomi med 850 mill. kroner, og kravet om økonomisk balanse ble forskjøvet med et år. Nå må det lages en plan for å sikre økonomien i helseforetakene. Det er ikke akseptabelt at trang økonomi tvinger fram stengte avdelinger og redusert pasienttilbud. Arbeiderpartiet vil styrke helseforetakenes økonomi med om lag 2 mrd. kroner i løpet av 2004 og 2005. I forbindelse med revidert budsjett for 2004 og statsbudsjettet for 2005 vil endelig bevilgningsnivå avklares. Styrkingen må komme i tillegg til den planlagte opptrappingen av psykiatrien i denne perioden.
Vi mener videre at det er behov for en gjennomgang for å klargjøre og sikre lokalsykehusenes rolle i helsetilbudet - herunder akuttfunksjoner og fødetilbud.
Vi vil opprette et teknisk beregningsutvalg for sykehusøkonomi.
Et teknisk beregningsutvalg for sykehusøkonomi kan bidra til å sikre god statistikk og beregninger over økonomi, budsjett og regnskap i sykehussektoren. På den måten kan vi få bedre kunnskap og innsikt i økonomien til de ulike sykehusene og helseforetakene.
Det er viktig å rette opp de skjevheter som finnes i den regionale fordelingen mellom helseregionene. Den økonomiske skjevfordelingen mellom regionene må rettes opp raskere enn det som hittil er forutsatt. Arbeiderpartiet innser at dette er vanskelig innenfor de eksisterende rammene uten at det gir urimelige utslag. Derfor er det nødvendig å tilføre friske midler inn i helseforetakene.
Vi må sikre en bedre regionalpolitisk forankring og innsyn i helseforetakene.
Regjeringen Stoltenbergs forslag til helsereform inneholdt et regionalt råd som skulle bidra til å sikre lokal innflytelse. Dette ble nedstemt i Stortinget. I dag ser vi at helseforetakene har behov for å styrke sin legitimitet og bedre sin samfunnskontakt. Befolkningen, pasienter og lokalpolitikere må kunne nå fram til styrene med sine synspunkter og meninger. Arbeiderpartiet mener lokale og regionale myndigheter må få anledning til å foreslå kandidater til styrene på alle nivåer i helseforetakene.
Kulturen i helseforetakene må endres.
I noen helseforetak er det etablert belønningssystemer med for høye lønninger og styrehonorarer og for gode pensjoner og fallskjermer til enkelte. Mange oppfatter dette som etableringen av en ny "helseadel", som får meget høye godtgjørelser sammenlignet med andre grupper i helsevesenet. Arbeiderpartiet mener at lønninger, honorarer og pensjoner må holdes på et anstendig nivå i helsevesenet. Helseministeren må rydde opp i den ukulturen som har oppstått i enkelte helseforetak.
Vi vil etablere et personidentifiserbart pasientregister.
For å sikre en bedre kvalitet på helsetilbudet ønsker vi at det opprettes et landsomfattende personidentifiserbart pasientregister. Dette må skje uten at det kommer i strid med personvernet og taushetsplikten. Et slikt register vil gi sykehusene viktig informasjon i behandlingen. Vi må også utarbeide en kvalitetsoversikt for sykehussektoren med objektiv dokumentasjon om det enkelte sykehus sin pasientbehandling, pasientstatistikk, m.v.
