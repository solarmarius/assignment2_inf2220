
Stortinget, 14. august 2001
Sonja I. Sjøli
Pleietrengende eldres rett til å flytte må sikres
Uklarhetene i regelverket som hindrer pleietrengende eldre å flytte fra en kommune til en annen, må ryddes av veien. Mange eldre som kommer på sykehjem, ønsker å flytte slik at de kommer nærmere familien. Stortinget har ønsket å legge til rette for dette. Høyre og Frp fremmet forslag om å sikre dette som en rett for den enkelte pleietrengende, men ble nedstemt. Det er sterkt beklagelig at denne retten til å flytte hindres av uklare retningslinjer knyttet til det økonomiske oppgjøret mellom kommunene.
I inntektssystemet til kommunene er antallet eldre i kommunen ett av kriteriene for overføringene fra staten. Det går imidlertid ett år fra man teller antallet eldre i kommunene til dette får konsekvenser for nivået på overføringene fra staten. Konsekvensen er at kommuner som er attraktive for eldre å flytte til pådrar seg utgifter med en gang, mens det kan gå opp til ett år før pengene følger etter. For å fange opp utfordringene for tilflytningskommunene, har Høyre foreslått at innbyggertilskuddet til kommunene må baseres på antall innbyggere og befolkningssammensetning pr. 1 oktober år før, og ikke 1. januar året før som i dag. Dette ville lagt de økonomiske forholdene bedre til rette for kommuner som opplever vekst i folketallet, herunder tilflytning av pleietrengende eldre. Dessverre ble forslaget stemt ned av Arbeiderpartiet og Fremskrittspartiet.
