
Tirsdag, 8. juni 1999
Fra stortingsrepresentant Anne Britt Stråtveit
Kvalitet og utvikling, ikke kontroll og rangering
-Arbeidet med vurdering i skolen har som hovedhensikt å heve kvaliteten og bidra til utvikling. For regjeringspartiene er dette viktig sier Anne Brit Stråtveit i kirke- og undervisningskomiteen, etter avgivelse av innstilling til nasjonal strategiplan for vurdering og kvalitetsutvikling i skolen. Det blir ikke inspektørkorps i norske skoler. I stedet kan skolene søke hjelp hos eksternt nedsatte grupper/samtalepartnere, som kan bistå skolen i arbeidet med kvalitetsutvikling, når det er ønskelig.
Forsøk med eksterne samtalepartnere er en av de tingene Regjeringen har fått gjennomslag for. -Likedan er vi glad for at vi har fått et flertall for opprettelse av et Nasjonalt utviklingssenter, sier Stråtveit. Dette senteret skal koordinere og samle ressurser og kompetanse på statlig nivå og gi hjelp til skole, kommune og fylkeskommune i informasjons- og utviklingsarbeid. Nytt er også en Nasjonal elektronisk ressursbank der alle berørte parter både kan hente ut og spille inn informasjon og praktiske hjelpemidler til vurderings- og kvalitetsutviklingsarbeidet.
For å sikre en systematisk oppfølging av ulike områder, og sørge for at utviklingen skal skje kontinuerlig og ikke bare i "reformjafs", vil departementet komme til Stortinget med en bred utdanningspolitisk melding annet hvert år. Dette er viktig for oss i Sentrum, legger Krf-representanten til. For den norske skolen innebærer dagens komiteinnstilling en kvalitetssikring fra lokalt til statlig nivå.
