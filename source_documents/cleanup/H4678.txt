
30. april 2000
Kvinnebevegelsen
Ytringsfrihet og rettssikkerhet
Vedtak fra Arbeiderpartiets kvinnebevegelse 30. april 2000.
Arbeiderpartiets kvinnebevegelses ledermøte støtter at Ytringsfrihetkommisjonen i sitt arbeid har tatt fatt i mange viktige sider av ytringsfriheten. Vi er særlig godt fornøyd med at man foreslår at man ikke lenger skal kunne stilles rettslig til ansvar for ytringer som er uttrykt i aktsom god tro.
Vi har nylig erfart at to voldtektsanklagede menn har anmeldt kvinner for ærekrenkelse i kjølvannet av henlagte voldtektssaker. Arbeiderpartiets kvinnebevegelse mener at det er noe fundamentalt galt med et rettssystem som er slik innrettet at den som mener seg voldtatt skal kunne straffes hvis man betror seg til nære venner og familie etter overgrepet. Anledningen til å bearbeide et overgrep kan ikke avhenge at gjerningsmannen blir dømt for voldtekt, når vi vet hvor vanskelig det er å bevise slike forbrytelser.
Stortinget har til behandling straffelovens regler om seksualforbrytelser. I denne forbindelse må det vedtas en lovhjemmel som forhindrer injuriesøksmål i saker der seksuallovbrudd er anmeldt, i tråd med Ytringskommisjonens innstilling.
Arbeiderpartiets kvinnebevegelse retter samtidig søkelyset mot den situasjonen vi er i ved at under ti prosent av alle voldtektsanmeldelser fører til tiltale og dom. I tillegg vet vi også at mørketallene er store fordi mange velger å ikke anmelde voldtekt. Politi -og påtalemyndighet må pålegges å håndtere voldtektsanmeldelser på en faglig god måte og ikke la holdninger påvirke etterforskningen. Det strenge kravet til beviser i slike saker må vurderes nøye i rettssikkerhetens navn. Ofre har i like stor grad som gjerningsmenn krav på rettssikkerhet!
