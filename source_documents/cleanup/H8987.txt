
14.2.2005
Lars Peder Brekk, leder i Senterpartiets programkomite og Trygve Slagsvold Vedum, stortingskandidat for Hedmark Sp
Skal vi gjeninnføre ulv i Norge?
Senterpartiet har fått mye kritikk for at vi ikke ønsker å gjeninnføre ulv i Norge.
Vi har reist debatten fordi det ikke er noen unik norsk ulvestamme og fordi gjeninnføringen har en høy pris for de lokalsamfunn som har blitt pålagt å ha ulv i områdene sine.
Det er viktig at debatten om hvilken rovdyrforvaltning vi skal ha i Norge baserer seg på fakta. Det første faktumet som må ligge til grunn er at den skandinaviske ulvestammen har vært utdødd og at den ulven vi i dag har i Norge har vandret inn fra øst. Det er ingen særegen norsk ulvestamme som er truet, men ulv som har vandret inn og etablert seg i grensetraktene mellom Norge og Sverige. Ulv er heller ingen truet dyreart internasjonalt sett.
Da vi over lang tid kun har hatt enkelte streifdyr av ulv er det som nå skjer en gjeninnføring ulv i norsk fauna. Dette er ikke tilfelle med de tre andre store rovdyrene som hele tiden har vært en del av faunaen vår. Derfor sier vi klart i vårt program at vi ønsker å ha en aktiv forvaltning av bjørn, jerv og gaupe i Norge, som sikrer disse artene som en del av vår fauna og som gir mulighet for å ta ut dyr som gjør stor skade.
Dessverre bidrar den gjeninnføringen av ulv som er i ferd med å skje til at mange får svekket livskvalitet. Det kommer stadig meldinger om at folk som bor i områder med store rovdyr føler seg utrygge. Voksne slutter å gå tur i skogen, ungene må få skyss til skolen og små unger får ikke lov til å leke ute alene. En av de siste skremmende episodene skjedde i Aurskog-Høland i desember, da en hund som stod i bånd like ved et hus og en lekeplass ble drept av ulv midt på dagen. Heldigvis har ingen mennesker i Norge blitt drept av ulv i Norge i nyere tid og sannsynligheten for at det vil skje i fremtiden er også liten, men hvem vil slippe ut fireåringen for å leke når hunden i nabolaget har blitt drept av ulv midt på dagen?
I Norge har vi valgt å ha en desentralisert bosetning med et variert og miljøvennlig landbruk. I de områdene der ulven nå blir innført er landbruket en svært viktig næring, og bruken av utmarksbeite er grunnlaget for store deler av produksjonen. Ved å gjeninnføre ulv river man ned dette næringsgrunnlaget. Beiterettigheter som har tilhørt lokalsamfunnet i generasjoner blir uten verdi.
Senterpartiet tar i sitt nye program offensive miljøstandpunkter som vil koste, og som vil ha betydning for å få på plass en bærekraftig norsk miljøpolitikk. Dessverre virker det som om spørsmålet om gjeninnføring av ulv er viktigere for mange enn å ta tak i de virkelige miljøutfordringene Norge står ovenfor. Senterpartiet har i rovdyrpolitikken tro på at man ved hjelp av samarbeid og oppgavefordeling over landegrensene kan skape en politikk som sikrer både mangfoldet og bygdefolks hverdag.
