
Mandag 18. august 1997
KrF-leder Valgerd Svarstad Haugland:
TILTAK FOR ØKT UTDANNINGSKAPASITET
AV SYKEPLEIERE
Kristelig Folkeparti ønsker at utdanningskapasiteten på sykepleiere må økes med minst 30 prosent i løpet av de neste fire årene. Ett av tiltakene må være at de som tar på seg å være veiledere for sykepleierstudenter, får en økomomisk kompensasjon for den jobben de gjør. Det sier Kristelig Folkepartis leder Valgerd Svarstad Haugland.
-Mangelen på veiledere er et stort problem innen sykepleierutdanningen, og er en bremsekloss med tanke på å øke utdanningskapasiteten til dette yrket. For å øke kapasiteten, vil vi gå inn for at det blir gitt et praksistilskudd til de sykehusene som kan ta imot et økt antall studenter. Dette tilskuddet skal blant annet gå til å tilsette praksisveiledere. Ifølge dagens regler, kan ikke sykepleierhøyskolene gi økonomisk kompensasjon direkte til den enkelte sykepleier som veileder studenter. Dette er urimelig, og en forskjellsbehandling i forhold til andre tre-årige profesjonsutdanninger. Ekstra urimelig blir det med tanke på at sykepleierutdanningen er blant de utdanninger som krever en forholdsvis omfattende oppfølging av veiledere. I løpet av den tre-årige utdanningen, er studentene ute i praksis i 40 uker. Økonomisk kompensjon til veiledere vil være et viktig skritt med tanke på å øke utdanningskapasiteten for sykepleiere, sier Valgerd Svarstad Haugland.
-Finansminister Jens Stoltenberg har bare delvis rett i at man ikke kan "pumpe opp" sykepleiere av oljebrønnene i Nordsjøen. Det går nemlig godt an å "pumpe" noen av oljemilliardene inn i helsevesenet, og legge grunnlaget for en økt satsing innen helsesektoren og utdanning, sier Valgerd Svarstad Haugland.
