
Dato: 1999-10-04
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim, (FrP)
FrP-NEI TIL Å ØKE EGENANDELENE I HELSESEKTOREN OG TIL REDUKSJON AV ENHETSPRISEN FOR INNSATSBASERT FINANSIERING I SYKEHUS  MER PENGER TIL PSYKIATRI OG ELDREOMSORG!
Regjeringen har enda en gang lagt frem et statsbudsjett som innebærer en økning av egenandelene. Både egenandelstaket og egenandelen for legemidler på blå resept skal økes. I tillegg økes egenbetalingen ved korttidsopphold i sykehjem og egenandelene for legehjelp, psykologhjelp og fysioterapi skal økes med 3,5%. Regjeringen sier i Stortingsproposisjon nr. 1 om Sosial- og helsedepartementets budsjett at det er satt i gang en kartlegging av brukernes utgifter til egenandeler og at Regjeringen vil komme tilbake til en vurdering av egenandelene ved budsjettet for år 2001.
- Det er på tide at Regjeringen ser nærmere på egenandelene og hvordan de samlet sett påvirker brukerne og deres økonomi, sier John I. Alvheim, FrPs helse- og sosialpolitiske talsmann.
- I fjor foreslo Regjeringen en betydelig økning av egenandelene og byrden er nå blitt for stor for mange av dem som har det største behovet for medisiner og tjenester. Det er helt uakseptabelt med nok en økning av egenandelene nå, før resultatet av den igangsatte kartleggingen foreligger. Det er dessuten viktig at vi nå ser nærmere på hvordan vi skal skjerme kronikere som har de største belastningene, sier Alvheim som vil anbefale FrPs stortingsgruppe å gå imot enhver økning av egenandelene i dette statsbudsjettet.
Regjeringen vil i sitt forslag til Statsbudsjett redusere enhetsprisene for innsatsbasert finansiering i sykehusene samt redusere kompensasjonen til sykehusene fra 60 til 30 millioner i 1999.
- Ved behandlingen av Revidert Nasjonalbudsjett i vår klarte FrP å få flertall for et forslag om å gjøre den innsatsbaserte finansieringen (stykkprisen) til en overslagsbevilgning, noe som ville innebære at man ikke kunne bruke budsjettet til å begrense innsatsen i sykehusene. Dette har Regjeringen allikevel gjort gjennom å redusere enhetsprisene. Dersom satsene blir for lave til å dekke en stor nok del av de reelle utgiftene til behandling vil dette bidra til å ødelegge stykkprisfinansieringen, sier Alvheim som er oppgitt over hvordan Regjeringen forandrer systemet fra år til år.
- Dette vil kunne skape stor usikkerhet for sykehusenes drift og bidra til at antall pasienter som blir behandlet blir mindre, sier Alvheim som er redd for at den reduksjonen av sykehuskøene vi til nå har sett p.g.a. innføringen av stykkpris vil stoppe opp.
- Når det gjelder psykiatrien og den satsingen som Stortinget har vedtatt er Regjeringens forslag til opptrapping for år 2000 altfor svak, sier Alvheim. - Skal vi innfri forventningene og de løftene som er gitt, må vi legge inn en økning som er dobbelt så stor som den Regjeringen foreslår.
- Også når det gjelder satsingen i eldreomsorgen synes jeg Regjeringens forslag til bevilgning er skuffende liten. Regjeringen glemmer at vi allerede før tiltaksplanen ble satt i verk hadde et betydelig underskudd på sykehjemsplasser og personell. Fylkeslegenes rapport om eldreomsorgen avdekker uverdige forhold ved sykehjem i 50% av landets kommuner. Det er derfor viktig at bemanningen umiddelbart økes. For år 2000 må det derfor bevilges 800 mill. i øremerket tilskudd til drift av sykehjem. Skal vi få en verdig eldreomsorg her i landet innen de neste 4 årene må grunnlaget legges nå og det må vises vilje og evne til innsats, avslutter Alvheim.
