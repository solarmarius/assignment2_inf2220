
18. november1999
Eirin Faldet
- Senk aldersgrensen for å kjøre GO-kart
Stortingsrepresentantene Eirin Faldet (Ap), Oddvard Nilsen (H) og Thore Aksel Nistad (FrP), alle samferdselskomiteen, vil senke aldersgrensen for kjøring med GO-kart på godkjente baner og haller fra 1. april 2000. De ber derfor Samferdselsdepartementet endre dagens regler. Samtidig anmoder de om at departementet fastsetter et regelverk for godkjenning av slike baner og haller.
Forslagsstillerne er opptatt av den forebyggende effekten ved at barn og unge som ønsker det kan lære seg å mestre GO-kartkjøring før de slippes ut i trafikken, og at dette skjer på en sikkerhetsmessig forsvarlig måte.
- I dag gir reglene for organisert motorsport det mulig for øvelseskjøring ned til ti år, og konkurransekjøring fra fylte tolv år. Når det derimot gjelder kjøring med GO-kart i innendørshaller som drives kommersielt, mangler det et regelverk, men virksomheten omfattes av Vegtrafikklovens generelle bestemmelser om attenårsgrense, sier Eirin Faldet.
Gradert alderssystem
Eirin Faldet understreker at de øvrige nordiske landene har et regelverk som tillater uorganisert GO-kartkjøring fra yngre alder enn det norske regelverket tillater. I Finland finnes et gradert alderssystem etter motorens størrelse, og i Sverige finnes ikke noen mimimumsalder for kjøring på lukkede baner. - Det er behov for en harmonisering av regelverket i forhold til de andre nordiske land, mener Eirin Faldet.
På denne bakgrunn foreslår de tre samferdselspolitikerne at det utarbeides et tilsvarende regelverk for denne type GO-kartkjøring som for organisert motorsport, og at aldersgrensen senkes for kjøring på lukkede baner og haller som drives kommersielt. Når det derimot gjelder godkjenning av banene og hallene, bør særforbundene etter forslagsstillernes mening få ansvaret for dette slik at sikkerheten ivaretas på en betryggende måte.
