
11/10-01
Av Morten Lund (Sp):
Statsbudsjettet: LÆRERE, OMSORGSARBEIDERE OG LOKALPOLITIKERE SETTES I GAPESTOKKEN
Etter at valgkampen har skapt forventninger om betydelige forbedringer i nær sagt alle kommunale tjenester, legger Regjeringen fram et opplegg uten ei krone ekstra i forhold til det Arbeiderpartiet fikk vedtatt vi vår med støtte fra Høyre og Fremskrittspartiet. Det ble den gang påvist fra Kommunenes Sentralforbund at en vekst på bare 3.5 milliarder kroner for kommunesektoren, ville tvinge fram reduserte kommunale tjenester i et stort antall kommuner. Regjeringen har ikke brydd seg om lokalpolitikernes krav, sine egne løfter til velgerne og at kommunene etter valget har fått regning på mer enn 3 milliarder kroner i ekstra pensjonsutgifter som må betales både i år og neste år.
Senterpartiet vil på nytt prøve å få øket bevilgningene så mye at oppsigelser kan unngås, og at tilbudene i barnehage, skole og eldreomsorg kan utvikles slik alle lovet mens valgkampen varte. I vår foreslo vi 4 milliarder kroner ut over Arbeiderpartiets forslag, samt en gjeldslette på 12 milliarder til primærkommunene. Det ser nå ut som det trengs mer enn dette.
-Jeg mener en viktig årsak til det økende sykefravær de senere år, er det manglende samsvar mellom bevilgninger og oppgaver på de områder som kommunene skal dekke. Presset på både lederne og de som møter innbyggerne blir for stort. Mange innbyggere reagerer med å ikke møte opp for å stemme på valgdagen. Det vil derfor lønne seg på mer enn en måte å øke bevilgningene til kommunene.
