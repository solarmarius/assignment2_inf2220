
13. desember1999
Grethe G. Fossum
- Synd at vi ikke kom fram til enighet om pressestøtten
Pressemelding fra stortingsrepresentant Grethe G. Fossum etter debatten om innstilling fra familie-, kultur- og administrasjonskomiteen om bevilgninger på statsbudsjettet for 2000 vedkommende rammeområde 1 Arbeids- og administrasjonsdepartementet, Finans- og tolldepartementet og Sosial- og helsedepartementet, rammeområde 2 Barne- og familiedepartementet og rammeområde 3 Kulturdepartementet. Budsjettinnst. S. nr. 2 (1999-2000), jf. St. prp. nr. 1 (1999-2000) og St. prp. nr. 1. Tillegg nr. 1 (1999-2000), kap. 11, 1502 og 1580, St. prp. nr. 1. Tillegg nr. 5 (1999-2000), St. prp. nr. 1. Tillegg nr. 8 (1999-2000) og St. prp. nr. 1. Tillegg nr. 10 (1999-2000), mandag 13. desember 1999.
- Jeg er lei meg for at vi i samarbeidsavtalen mellom Arbeiderpartiet og sentrumsregjeringen ikke klarte å komme fram til en enighet om en økning av pressestøtten. Jeg holder fast ved det jeg sa i fjor, og har faktisk også fått støtte fra Ytringsfrihetskommisjonen, om at pressestøtten er en av de viktigste virkemidlene vi har i forhold til ytringsfrihet. Og jeg håper at når vi skal diskutere Ytringsfrihetskommisjonens innstilling, at dette blir vektlagt på den måten det skal gjøres, ved å gi aviser og media mulighet til å være kritiske og oppegående, uavhengig av markedskreftenes krav til økonomisk lønnsomhet. Det sa stortingsrepresentant Grethe G. Fossum da Stortinget mandag behandlet Kulturdepartementets budsjett.
Fossum la også vekt på at hun var glad for at den aktiviteten som drives for barn og unge skal følges opp i revidert budsjett, og at fordelingsnøkkelen til disse organisasjonene skal være klar når revidert budsjett er vedtatt. Hun kom inn på den store innsatsen som legges ned av frivillige innenfor idretten.
- Men også idretten er i forandring. Mange ungdommer faller fra den organiserte idretten i 12 års alderen, og spørsmålet er hva idrettslagene og samfunnet kan gjøre for å gi ungdom et tilbud som de ønsker og vil benytte. Arbeiderpartiet har gjennom budsjettforliket bevilget ni millioner kroner til flerbrukshaller. Ideen bak flerbruksmodellen er at barn, unge og voksnes interesser for idrett og kultur skal samles i ett område, og kan bestå av fotballbane, håndballbane, fritidsklubb for de unge, bibliotek, satssenter, klatrevegg og mulighetene for å drive med aktiviteter som ennå ikke er tenkt på av oss voksne, sa hun blant annet.
