
31.1.97.
Magnhild Meltveit Kleppa,
PÅFALLANDE TAUST OM MEDISINAR FRÅ ARBEIDARPARTIET
Arbeidarpartiet må no velja om dei vil ta omsyn til kvalitet, informasjon og tryggleik ved medisinomsetjinga, eller om dei vil gi etter for marknadskreftene også på dette området, seier Senterpartiets nestleiar Magnhild Meltveit Kleppa i ein kommentar til Strøm- og Grundutvala sine innstillingar om omsetjing av medisinar.
Senterpartiet vil understreka at medisin ikkje er ei daglegvare. EØS-avtalen har opna for langt fleire tilgjengelige preparat. Den einskilde brukar har difor behov for auka informasjon frå fagfolk - då er ikkje sal på postordre vegen å gå, seier Magnhild Meltveit Kleppa.
Ho oppfordrar Arbeidarpartiet til å avvisa både postordresal og sal av reseptfrie legemiddel i butikk og vonar Arbeidarpartiet og Senterpartiet kan stå saman om eit regelverk som inneber ei fortsatt god apotekdekning over heile landet.
Blåreseptordninga er eit viktig fordelingspolitisk verkemiddel. Grundutvalet har føreteke ei delvis opprydding, det hastar no med ytterlegare tiltak for å sikra økonomisk høve for fleire grupper pasientar med kroniske sjukdommar til å nytta seg av nye og dyre preparat, seier Magnhild Meltveit Kleppa.
