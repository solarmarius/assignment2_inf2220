
04.04.2002
Forbauset over fiskeriministeren
Arbeiderpartiets talsmann i fiskerisaker, stortingsrepresentant Bendiks Harald Arnesen, er svært forbauset over fiskeriminister Svein Ludvigsens forslag om å innføre nye adgangsbegrensninger i fisket. - Dette forslaget vil kvele den delen av fisket som utgjør den minste trusselen mot bestandene, samtidig som den betyr mye for bosetting og kystkultur, sier Arnesen. Han presiserer at han ikke har fått sett selve høringsutkastet, men forholder seg til det som er referert gjennom mediene.
Arbeiderpartiets talsmann i fiskerisaker, stortingsrepresentant Bendiks Harald Arnesen, er svært forbauset over fiskeriminister Svein Ludvigsens forslag om å innføre nye adgangsbegrensninger i fisket.
- Dette forslaget vil kvele den delen av fisket som utgjør den minste trusselen mot bestandene, samtidig som den betyr mye for bosetting og kystkultur, sier Arnesen i en pressemelding 4. april 2002. Han presiserer at han ikke har fått sett selve høringsutkastet, men forholder seg til det som er referert gjennom mediene.
- Små kystfiskefartøy, pensjonister og deltids- og fritidsfiskere tar bare ut en ubetydelig del av fiskeriressursene. Samtidig er dette veldig viktig for bosettingen langs kysten. Derfor forstår jeg ikke hvorfor Ludvigsen vil ramme nettopp disse gruppene, sier en oppgitt Bendiks Harald Arnesen.
- Arbeiderpartiet har gang på gang signalisert at vi vil være konstruktive medspillere i forhold til tiltak for å redde fiskeressursene våre.
Men et klart utgangspunkt for oss i dette arbeidet, er at vi også i framtida skal ha en differensert fiskeflåte og at vi sikrer bosettinga langs kysten, sier Arnesen. Han understreker samtidig betydningen av å stramme opp leveringsplikten for å sikre virksomheten på land.
