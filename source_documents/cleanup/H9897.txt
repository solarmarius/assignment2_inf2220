
15.02.2006
ARBEIDERPARTIETS STORTINGSGRUPPE
Stortingsrepresentantene Bendiks H Arnesen og Tor-Arne Strøm, Ap, ber Regjeringen ta snarlige grep:
- Ulike konkurransevilkår skaper usikkerhet for Hurtigruten
- Konkurransesituasjonen for framtiden for Hurtigruten er nå blitt så vanskelig på grunn av konkurransen fra cruiseskipene som seiler langs kysten, at vi i dag har henvendt oss til både finansministeren, kommunalministeren, næringsministeren, samferdselsministeren og fiskeriministeren og bedt dem snarest mulig ta grep som kan sikre den videre driften av Hurtigruten. Det opplyser Bendiks H Arnesen og Tor-Arne Strøm som begge er bekymret for følgende av den økende konkurransen. De har begge sterkt understreket overfor Regjeringen at cruiseskipene i dag har fri tilgang for sin virksomhet langs kysten uavhengig av hvilke flagg de seiler under. - Og dette er skip som blant annet kjøper varer avgiftsfritt i Norge, og som benytter besetning fra lavkostland.
- De ulike konkurranseforholdene gjør at Hurtigruten nå har fått en umulig situasjon hvor konkurrentene kan tilby cruise på Norskekysten til en døgnpris 40 - 60 prosent av Hurtigrutens. Vi mener at det er viktig å opprettholde Hurtigruten som merkevare i norsk reiseliv. Uten norsk særpreg, norsk eierskap og norske sjøfolk vil ikke dette være mulig, sier Arnesen og Strøm som mener at dette er ei sak som blant annet omfatter avgiftssystemet og sysselsetting av norske sjøfolk på Hurtigruten. - Til tross for at Staten har en avtale om kjøp av tjenester hos Hurtigruten for å betjene en del av våre kystsamfunn, er turistdelen avgjørende viktig for å opprettholde Hurtigruten i tråd med Soria Moria erklæringen, sier de.
- Men for oss er det ikke bare turistdelen som bekymrer, men også hva økt konkurranse vil ha å si for dens viktige funksjon som transportør av personer og gods langs kysten fra Bergen til Kirkenes. For flere kystsamfunn er dette transporttilbudet avgjørende for videre bosetting og sysselsetting. Innbyggerne langs kysten føler trygghet for dette transporttilbudet skal opprettholdes etter at Sofia Morian erklæringen uten forbehold slår fast at Hurtigruten skal være et enhetlig transporttilbud med daglige, helårige seilinger på hele på hele distansen Bergen - Kirkenes. Men skal dette la seg gjøre, må det tas snarlige grep i forhold til den konkurransesituasjonen som er oppstått mellom Hurtigruten og cruiseskipene, fastslår Bendiks H Arnesen og Tor-Arne Strøm.
