
1.12.2000
Johan J. Jakobsen,
Pressemelding fra
EUROPAMELDING MED VELKJENT EU-RETORIKK.
Stortingsmeldingen om Norge og Europa (St.meld. nr. 12 (2000-2001)) er først og fremst en argumentsamling for norsk medlemskap i EU. Meldingen trekker den samme konklusjon som landsmøtet i Arbeiderpartiet, nemlig at Norge må ha handlefrihet når det gjelder vårt forhold til EU. Utenriks-minister Thorbjørn Jagland har tolket dette vedtaket dithen at verken søknad eller folkeavstemning er utelukket i kommende stortingsperiode.
Ikke uventet legges det i meldingen vekt på EUs utvidelse mot øst, utviklingen av Unionens felles utenriks- og sikkerhetspolitikk og gjennomføringen av EUs felles valuta, euro. Dette er imidlertid utviklingstrekk ved EU som var kjent og sterkt framme i diskusjonen foran EU-avstemningen i 1994, og vil således ikke endre forutsetningen for folkets nei til Unionen.
Etter Senterpartiets mening underslår meldingen en del andre utviklingstrekk i EU som vil bidra til at det demokratiske underskuddet vil øke ytterligere. EU-toppmøtet i Nice vil trolig bidra til å svekke de små EU-lands innflytelse i Unionen. Mye tyder også på at EU i større grad vil ta i bruk flertallsbeslutninger og at utviklingen i mer federal retning vil forsterkes ytterligere.
Sentrumsregjeringen varslet at en i Europameldingen ville evaluere EØS-avtalen, og at en i den forbindelse ville ta i bruk ekstern ekspertise. Det er grunn til å etterlyse en kritisk gjennomgang av EØS-avtalen hvor avtalens fortrinn veies opp mot det faktum at Stortinget langt på veg er i ferd med å suspendere sin lovgivningsmyndighet, for å bruke professor Trond Nordbys karakteristikk.
Senterpartiet mener utviklingen etter folkeavstemningen har vist at Norge greier seg utmerket utenfor EU, og at det ikke har skjedd ting som bør rokke ved folkets nei til Unionen i 1994. Ved å varsle at det kan være aktuelt både å søke om medlemskap og gjennomføre en folkeavstemning i neste stortingsperiode, har Regjeringen igjen satt EU-saken på den politiske dagsorden.
