
Stortinget 20. januar 2006
Venstres stortingsgruppe, v/ Gunnar Kvassheim. leder av Energi- og miljøkomiteen
- Norge må støtte Irland i kampen mot Sellafield
Denne uken er det blitt kjent at Irland vil bringe Sellafield-saken inn for EU-domstolen, og at Irland med stor tyngde fortsetter kampen for å få stengt dette atomgjenvinningsanlegget.
- Jeg kan forsikre om at vi vil bruke alle tenkelige kanaler, både juridiske og andre til å kjøre vår sak mot dette skitne anlegget på dørstokken vår, sier Irlands utenriksminister Dermot Ahern i følge Bergens Tidende.
- Norge bør støtte Irland i denne kampen, sier miljøpolitisk talsmann i Venstre og leder av Energi og miljøkomiteen Gunnar Kvassheim.
- Vi lyktes etter hardt press å få britiske myndigheter med på å stoppe utslippene av technetium-99 på Sellafield. I dette arbeidet fikk vi god støtte fra Irland. Produksjonen av MOX-brensel og 80 tonn med plutonium som er lagret på Sellafield representerer imidlertid fremdeles en stor miljø- og sikkerhetstrussel, sier Kvassheim.
- Miljøvernministeren bør snarest komme på banen og gjøre det klart at Norge støtter Irland i kampen mot Sellafield. Dette budskapet må fremføres i klartekst overfor britiske myndigheter, sier Venstres Kvassheim.
- Lekkasjer ved anlegget er blitt betegnet som "alvorlig" på den internasjonale skalaen for atomuhell (INES). Dette er nok en dokumentasjon på at Sellafieldanlegget fremdeles ligger der som en udetonert miljøbombe. Derfor trenger Irland Norges støtte i kampen for å få avviklet anlegget, sier Gunnar Kvassheim.
