
11.08.2004
Stortingsrepresentant John I. Alvheim (FrP)
Skuffet over helseministeren
Landets nye helseminister Ansgar Gabrielsen krever økt effektivitet ved landets sykehus for å fjerne milliardunderskudd og utelukker ikke sykehusnedleggelser. FrPs helsepolitiske talsmann John I. Alvheim er svært skuffet over Gabrielsens uttalelser.
Det er i dagens utgave av Dagens Næringsliv at den ferske helseministeren varsler tøffe tak for sykehusene i tiden som kommer, noe som får Alvheim til å reagere:
- Det er spesielt tre forhold jeg ønsker å kommentere, sier Alvheim.
- For det første vil ikke FrP akseptere at sykehus må legges ned eller mister oppgaver på grunn av økonomiske hensyn. Dessuten er det slik at det er kun Stortinget som kan nedlegge sykehus, ikke helseministeren.
- For det andre sier helseministeren at det er greit at helseforetakene forskjellsbehandler private og offentlige sykehus. Dette er imidlertid i strid med regjeringens egen Sem-erklæring og med konkurranseloven. Offentlige og private sykehus skal likebehandles.
- For det tredje vil jeg advare helseministeren sterkt mot å ytterligere forsere effektiviseringen i sykehusene da dette kan gå på den faglige sikkerheten løs for pasientene. Vi har allerede sett eksempler i sommer, blant annet fra sykehuset i Fredrikstad, samt i psykiatrien, at kravene om økt effektivisering kan få katastrofale følger for pasientene, sier Alvheim.
Den nye helseministeren har fungert i jobben i rundt to måneder, og Alvheim er langt fra imponert over tonene fra Gabrielsen så langt:
- Uttalelsene til helseministeren er særdeles skuffende. Dette innbyr ikke til noe samarbeid i Stortinget. Slik jeg oppfatter det kan det se ut som om Gabrielsen fremdeles fungerer i rollen som næringsminister, hvor han kan administrere utelukkende ut fra økonomiske betraktninger fordi han har med døde ting å gjøre. Men i sin nye rolle som helseminister har han med levende, syke mennesker å gjøre, og de skal ha en fullverdig behandling og omsorg i det norske helsevesenet.
- Jeg vil formode at det vil være nytteløst for helseministeren å komme til Stortinget med disse tonene. Man forventer av en helseminister at han skal være mer ydmyk og mindre arrogant enn det Gabrielsen gir uttrykk for i det nevnte intervjuet med Dagens Næringsliv, avslutter John I. Alvheim.
