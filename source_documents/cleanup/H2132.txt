
Mandag 6. september 1993
Kåre Gjønnes i Askim:
BEHOV FOR VERDIDEBATT I HØYRE OG AP
-Det verdinøytrale samfunn høres ut som et ideal, men er en skrekkvisjon. Som politikere har vi vært for opptatt av å gi mennesket noe å leve av, og oversett at samfunnets sterkeste krise idag er at mennesker mangler noe å leve for. Derfor er det et stort behov for en verdidebatt, ikke minst i de to største partiene her i landet. Det sa KrFs parlamentariske leder Kåre Gjønnes, på et møte i Askim mandag.
-I stedet for å gjøre årets valg til et EF-valg eller regjeringsvalg, slik flere partier har konsentrert seg om, burdet stortingsvalget vært et verdivalg. Jeg deler fullt ut partileder Kjell Magne Bondeviks vurdering, når han i NRKs partilederutspørring måtte slå fast at det ikke er valget mellom Kaci og Gro som er livets store valg for ham. Uansett bør ikke KrF gi noen blancofullmakt til verken Høyre eller Arbeiderpartiet. Jeg synes det er meget problematisk at begge disse partiene står for en konfrontasjonslinje til KrFs verdiplattform i viktige verdispørsmål, sa Kåre Gjønnes, og nevnte områder som abort, kampen for livets ukrenkelighet, partnerskapsloven og bio-gen-spørsmålene.
-Vi har lagt bak oss en periode der Høyre og Arbeiderpariet har stått sammen i en rekke store saker, så som omleggingen av distriktspolitikken og landbrukspolitikken, noe som vil få store konsekvenser for bosetting og distrikt. De verdipolitiske sakene har jeg nevnt, og vi har selvsagt EF-saken. Jeg spør meg iblant om den såkalt "store forskjellen" mellom disse to partiene kun er å finne i spørsmål som har med skatt å gjøre, sa Kåre Gjønnes.
Kåre Gjønnes sa også at det både i Høyre og Arbeiderpartiet finnes berørings-punkter til KrFs verdipolitiske plattformen.
-Derfor tror jeg at dersom Arbeiderpartiet våger å ta en debatt om sin egen verdiplattform, og utvider solidaritetsbegrepet til også å omfatte en verdiplattform som er tuftet på det kristne verdifundament, kunne dette åpnet for nye alliansepartnere i norsk politikk. Jeg er klar over at det er Arbeiderpartiet som har ført an i det mange vil kalle en avkristningspolitikk i samfunnet, men jeg konstaterer at stadig mer av denne politikken finner gehør hos sentrale Høyre-politikere. For KrF som er kristent, verdiorientert parti er det derfor blitt vanskeligere og vanskeligere å peke ut klare og opplagte samarbeids-partnere. Det viktigste må være å bygge et samfunn som er forankret i verdinormer som ikke forvitrer, der det kristne synet på mennesket får prege lovgivningen. Dette vil måtte være med og bestemme valg for KrFs samarbeidsmodeller i framtiden, sa Kåre Gjønnes i Askim mandag kveld.
