
02.07.02
Vegard Martinsen, (DLF)
Korrupsjon - ikke i Norge vel...?
Mange er overrasket over avsløringene av korrupsjon i UDI. (Det har vist seg at en av de ansatte advokatene i UDI har solgt falske torturhistorier til asylsøkere, historier som ville øke søkerens muligheter til å få innvilget asylsøknad i Norge.)
Korrupsjon er noe nordmenn flest forbinder med landene i Syd-Europa, og mange har trodd at slikt ikke skjer her...
Korrupsjon er for penger (eller andre fordeler) å la folk urettmessig oppnå fordeler/goder etter andre regler/kriterier enn de man er pålagt å følge. Korrupsjon vil derfor alltid bli resultatet når det er nødvendig å innhente tillatelse fra det offentlige - stat eller kommune - for å kunne utføre helt normale og fredelige handlinger. Den som søker kan da bli fristet til å betale et beløp for å komme foran i køen eller for å få innvilget søknaden selv om kriteriene ikke er tilstede.
Korrupsjon vil derfor florere når man må ha tillatelser fra det offentlige for å etablere eller drive virksomheter, for å kunne bruke sin eiendom til det man måtte ønske, eller for å kunne flytte inn i et land. Alt dette er normale ting som man burde ha rett til uten at det offentlige har noe med det å gjøre.
Et annet skadelig element ved at det offentlige skal gi tillatelser og godkjennelser på alle mulig områder er at den korrupsjonen som blir resultatet av dette også vil føre til en redusert respekt for lov og rett, og at dette derved vil resultere i økende reell kriminalitet (dvs. krenkelse av individers rettigheter, altså tyverier, innbrudd, ran, overfall, drap, etc.). Økende frihet vil redusere korrupsjon, og full frihet - full respekt for individers rettigheter - vil redusere korrupsjon til et absolutt minimum.
Mht. innvandring er DLF tilhenger av fri innvandring. Enhver som ønsker å komme hit for å arbeide bør ønskes velkommen. Det skal ikke være nødvendig å sende inn søknader, og så sitte uvirksom i 2-3 år på et trist asylmottak for å vente på en avgjørelse. Samtidig vil DLF avskaffe alle offentlige støtteordninger til innvandrere.
