
21. januar 1998
100 dager med sentrumsregjeringen
En oversikt over oppfølgingen av 100-dagerserklæringen - og andre viktige saker i sentrumsregjeringen
· Andre viktige saker der vedtak er fattet eller initiativ er tatt <\Nsd3lenePresseKrF100dager2.htm>
Sentrumserklæringen: Dette har skjedd:
De første 100 dager: En sentrumsregjering vil i sine første 100 dager igangsette arbeid med bla. følgende saker: 1. Opplegg for en bred drøfting av utviklingen av "forskjells-Norge". En fersk rapport fra Statistisk Sentralbyrå og annet materiale viser at forskjellen har økt i de siste 10 årene i Norge, den perioden hvor Arbeiderpartiet har styrt nesten sammenhengende. Tiltak må settes inn bl.a. i forhold til alene-forsørgere, langtidsledige og uføre. Som et ledd i arbeidet for å jamne ut levekårene, vil sentrumspartiene foreslå en økt minstepensjon pr. år på kr. 12.000,-. · Sosial-og helsedepartementet er i gang med arbeidet med en Stortingsmelding som skal belyse forskjellene i levekår i sin fulle bredde. Her skal situasjonen for bl.a. aleneforsørgere, arbeidsledige og uføre vurderes. · Regjeringen gikk i sitt statsbudsjett inn for at minstepensjonen skal økes med 1000 kr. pr.måned i forbindelse med trygdeoppgjøret våren 1998 og fikk tilslutning til dette i Stortinget.
2. En sentrumsregjering vil legge fram forslag som gir større reell valgfrihet når det gjelder omsorgen for små barn, bl.a. gjennom økte kontantoverføringer og en plan for videreutbygging av tilbud om barnehageplass for alle som ønsker det. · Det ble vedtatt bevilgning til kontantstøtteordningen i budsjettet for 1998. Regjeringen arbeider nå med konkretisering av kontantstøtteordningen. · I Budsjettet for 1998 holder en fast på målet om full barnehagedekning innen år 2000.
3. En sentrumsregjering vil arbeide for å stanse planene om bygging av to gasskraftverk, bl.a. på basis av resultatene fra den forestående klimakonferansen i Kyoto i Japan i begynnelsen av desember. Økte midler vil bli satt inn for energiøkonomisering, energisparing og utvikling av alternative energikilder. · Regjeringen har gjennomført sluttforhandlingene av Kyoto-protokollen og igangsatt arbeidet med en stortingsmelding om oppfølging av avtalen. Her vil Regjeringen avklare sitt syn på avtalens konsekvenser for Norge, generell virkemiddelbruk og sektoroppfølging. De norske forpliktelsene gir etter Regjeringens vurdering ikke rom for å inkludere utslipp fra de to planlagte gasskraftverkene. · Bevilgningene til energiøkonomisering, energieffektive teknologier og bioenergi er økt med 20 mill.kr. i budsjettet for 1998. · Det er vedtatt opprettet et miljøfond på 500 mill.kr. som bl.a. skal benyttes på miljøteknologi og satsing på alternative energikilder.
4. En sentrumsregjering vil sørge for nødvendig kompensasjon for økte lønnsutgifter for de fylkeskommunale og de regionale sykehusene, samt økte bevilgningene til innkjøp av teknisk utstyr som krever mer midler enn det Regjeringen nå foreslår. · Bevilgningene til de somatiske sykehusene ble økt med 300 mill.kr. i budsjettet for 1998. I tillegg ble bevilgningene til utstyr i sykehusene økt med 145 mill.kr. i 1998, og med 50 mill.kr. ekstra i 1997. · Det arbeides med å kartlegge utstyrssituasjonen i sykehusene. Dette skal danne grunnlag for utstyrsplanen som skal framlegges i forbindelse med revidert Nasjonalbudsjett våren 1998.
5. En sentrumsregjering vil foreslå sparestimulerende tiltak, som et ledd i arbeidet for å dempe den private forbruksveksten. Det foreslås utvidete rammer for boligsparing for ungdom. · I Regjeringens tilleggsprp. til statsbudsjettet ble det foreslått økt bruk av sparestimulerende tiltak. Det gjelder både aksjesparing med skattefradrag ( AMS), Individuell pensjonsavtale ( IPA ) og boligsparing for ungdom (BSU)
6. Det legges fram en handlingsplan for bedring av arbeidsvilkårene for små og mellomstore bedrifter, bl.a. for å lette generasjonsskifte i familie-eide bedrifter. · Nærings- og handelsdepartementet har om kort tid klar en handlingsplan for små- og mellomstore bedrifter.
7. Det foreslås en økning av stipendsandelen innen studiefinansieringen, med sikte på at en skal nå 40 pst innen utgangen av neste stortingsperiode. Det foreslås tiltak for å stimulere til bygging av flere studentboliger. · Stipendandelen er økt fra 28 til 30%. · Økte bevilgninger til 50 ekstra studentboliger i forhold til forslaget fra Jagland-regjeringen.
8. Innsatsen forsterkes for at politi- og lensmannsetat skal få flere ressurser til å håndtere den økende kriminalitet generelt og vold spesielt. · Bevilgningene til politi- og lensmannseteten ble økt i budsjettet med 56 mill.kr. · Bevilgningene til kriminalomsorg i frihet ble økt med 3 mill.kr. · Budsjettrammene til fengselsvesenet ble økt. · Det er utarbeidet en tiltaksplan for å begrense tilgjengeligheten av narkotika i fengslene. (Planen er sendt på høring) · Bevilgningene til Politihøgskolen er økt med 4 mill.kr. Det legges bl.a. vekt på økt etter- og videreutdanning av alle kategorier tilsatte.
9. Tiltak iverksettes for å snu flyttestrømmen og motvirke den økte sentraliseringen, bl.a. gjennom styrket kommuneøkonomi, bedre vilkår for primærnæringene, overføring av investeringer fra sokkelen til fastlands-Norge og sikre kommunikasjoner og et mest mulig likeverdig servicetilbud i hele landet. · Kommunal-og arbeidsdepartementet er omgjort til et samordnende distriktsutbyggingsdepartement med navnet Kommunal- og regionaldep. · Overføringene til kommunesektoren ble økt med ca. 700 mill.kr. i budsjettett for 1998. · Regjeringen har opprettet et eget budsjettkapittel som ble bevilget med 23 mill.kr. til utviklingsstøtte til de kommuner som har opplevd den største nedgang i folketallet de siste årene. · Det er opprettet et statssekretærutvalg for regionalpolitikken. · Bevilgninger (10 mill.kr.ekstra) for å sikre videreføring av verdiskapingsprosjekter i de kommuner som berøres sterkest av de pågående omstillinger i Forsvaret. · Bevilgningen til kjøp av "ulønnsomme" posttjenester ble økt med 30 mill.kr. i budsjettet for 1998. · Jernbaneinvesteringene ble økt med 40 mill.kr., og vedlikehold av jernbanen med 55 mill.kr. i forhold til Jagland-regjeringens budsjett. · Vedlikeholdsbevilgningen til vegformål ble økt med 80 mill.kr. Bevilgningen ble særlig rettet mot vedlikehold av kystbruer, økt vintervedlikehold og legging av vegdekke. Trafikksikkerhetstiltak på fylkesveger ble økt med 10 mill.kr. · Økte bevilgninger til fornyelse av fiskeflåten både til kontraheringstilskudd (75 mill.kr.) og utvidelse av rammen for grunnfinansieringslån med 100 mill.kr. (til 500 mill.kr.) · Fiskeridepartementet arbeider med bedre kontrollordninger og bedre ressursforvaltning i fiskerinæringen - noe som på sikt vil bidra til mer stabile og trygge arbeidsplasser. · Bevilgningen til skogkulturtiltak ble økt med 10 mill.kr. Dette vil ha positiv betydning, både miljømessig, distriktsmessig og næringsmessig. · Landbruksministeren har tatt initiativ til et forskningsprosjekt for å se på virkninger av sentraliseringen i næringsmiddelindustrien. Målet er gjennom dette arbeidet å finne fram til virkemidler som kan gjøre det mulig å opprettholde en større del av verdiskapingen i distriktene. · Nærings-og handelsdepartementet vektlegger distriktsprofilen i sitt arbeid med IT-plan og IT-satsing.
10. En sentrumsregjering vil bedre styringen av matpolitikken og avvise EØS-direktivene om matsminke. · Regjeringen har undersøkt muligheten for reforhandling/justering av veterinæravtalen med EU med sikte på å opprettholde dagens muligheter for grensekontroll. · Bevilgningene på områder som gjelder "trygg" mat er økt med 12 mill.kr. Det er satt i gang arbeid med å utvikle nasjonale kontrollprogrammer slik at vi kan opprettholde mattrygghet i Norge på tilsvarende nivå som i dag. · Det er satt i gang arbeid med å få en felles lovgivning på næringsmiddel-området. · Forskriftsutkast til merking av genmodifiserte matvarer er sendt ut.
11. En sentrumsregjering vil legge fram melding om offentlighet i forvaltningen og fremme forslag om endringer av offentlighetsloven som gir større åpenhet, og at det som hovedregel også er åpenhet når det gjelder dokumenter utarbeidet av underordnede organer. · Det er nedsatt et statssekretærutvalg som arbeider med stortingsmeldingen om offentlighet i forvaltningen. Meldingen vil bli lagt fram i mars/april 1998.
