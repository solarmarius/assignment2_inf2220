
Fredag 8. mai 1992
Nestleder Borghild Røyseland (KrF), Stortingets sosialkomité:
ØKNING TIL SYKEHUS- OG ELDRESEKTORENE
HILSES MED GLEDE
Jeg hilser med glede den forsterkingen av sykehussektoren og eldresektoren som det legges opp til i revidert nasjonalbudsjett. Det er stortingsrepresentant Borghild Røyseland (KrF, Rogaland) sin spontane reaksjon etter at regjeringens forslag til revidert nasjonalbudsjett ble presentert fredag. Hun synes det er positivt at de økte egenandelene for helsetjenester ikke kommer til å ramme de som er "storforbukere" av slike tjenester. Borghild Røyseland er nestleder i Stortingets sosialkomité.
Borghild Røyseland legger ikke skjul på at hun er begeistret for ekstrabevilgningene til sykehussektoren på 300 millioner. Hun har ingen innvendinger mot at 240 av disse går til de regionale sykehusene for at disse skal kunne ta hånd om "venteliste"-pasientene.
-Jeg kan også støtte forslaget om økte egenandeler, siden man ikke har endret på beløpet som er satt som "tak" for hva man skal betale i egenandeler i løper av et år, sier Borghild Røyseland. Hun sier seg glad for at regjeringen har tatt signalene fra fylkene når det gjelder dette, og for at den har skjermet storforbrukerne av helsetjenester i framlegget til revidert nasjonalbudsjett.
-Jeg synes også det er et positivt forslag når regjeringen vil styrke eldreomsorgen med 100 millioner. Disse pengene går inn i rammetilskuddet, men skal fortrinnsvis brukes til alders- og sykehjemsplasser. Dette er en viktig sak også rent sosialpolitisk. Det blir et stadig økende antall av de eldste eldre, og mange av disse blir etterhvert ute av i stand til å bo hjemme. Fra Kristelig Folkepartis side har vi alltid lagt vet på at den åpne omsorgen må bygges ut parallellt med en omsorg der det er døgnkontinuerlig tilsyn, sier Borghild Røyseland, som beklager at mange kommuner er kommet i den situasjon at de har for få sykehjemsplasser til sine gamle.
