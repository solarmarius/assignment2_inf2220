
Dato: 01.12.03
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
AP uten evne til å fornye seg!
- Arbeiderpartiets skolekonferanse, som ble avholdt i helgen, viser at partiet overhodet ikke evner å fornye seg, men hyler om mer penger inn i et skolesystem som Ap har skapt og som ikke fungerer, sier Arne Sortevik, skolepolitisk talsmann i FrP.
Ap var etter det en kan lese i Dagsavisen 30/11-03 tydelig stolt over det de har fått til i
budsjettavtalen med regjeringspartiene. I tillegg får vi høre at AP skal bli best på skole.
- Da må Ap først skaffe seg en skolepolitikk. Per i dag er de den fremste forsvarer av dagens
skole som ikke fungerer på annen måte enn at den skaper skoletapere på løpende bånd, sier Sortevik.
Noe nytt har imidlertid Ap kommet opp med det siste året, og det er visjonen om
heldagsskolen, som egentlig er en snikinnføring av gratis SFO. - FrP er også enig i at skoledagen på sikt bør utvides. Vi er imidlertid mer opptatt av at den tiden som er til
disposisjon i skolen per i dag brukes på en bedre måte for å utnytte ressursene til å få
mer kunnskap igjen for pengene. I budsjettforliket er det ikke engang skissert hvilke fag som
skal styrkes, sier Sortevik videre.
- Vi har bare en alternativ skolemodell i Norge, nemlig FrPs som inneholder: 9- årig grunnskole, fritt skolevalg, krav om disiplin og orden, mer fokus på basisfag, økt innflytelse for elever og foreldre, selvstyrte skoler med foreldre i flertall, og et fokus på skolen som en arena for tilegnelse av kunnskap og ikke en arena for i første rekke lek og ettergivenhet fra lærernes side, sier Sortevik.
- den eneste gledelige meldingen fra Aps skolekonferanse var imidlertid at partiet endelig synes å ha skjønt at det er behov for mer orden og disiplin i skolen, som Carl I. Hagen har hevdet i årevis og som han har fått mye kjeft for. Mange fagfolk gir oss nå rett.
Men vi tror det ikke før vi får se at Ap nå er interessert i å få mer orden og disiplin inn i skolen, avslutter Arne Sortevik.
