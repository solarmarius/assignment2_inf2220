
13.10.2003
Stortingsrepresentant Karita Bekkemellem Orheim, Ap
Replikk
- Et kaldere skolesamfunn
I sitt innlegg i trontaledebatten i Stortinget nylig ga statsminister Kjell Magne Bondevik oss et bilde av et godt land og en god regjering. Tilværelsen synes uutholdelig lett, utfordringene overkommelige, og framgangsmåtene meislet ut. Skal vi tolke talen direkte, vil våre problemer være løst innen kommende periode. Så hvorfor er jeg likevel skeptisk? Jo fordi det virker som Regjeringens selvtilfredshet er langt større enn selvinnsikten over det arbeid som er gjennomført, og de planer den har for å løse sentrale utfordringer en står ovenfor.
Jeg er ikke i tvil om at Regjeringen ønsker det beste for landet, men dessverre tror jeg at virkemidlene er feil. Jeg tror ikke deres politikk er den som nødvendigvis fungerer best. Hvorfor sitter jeg med det inntrykket? Jo, etter å ha snakket med foreldre som ikke har råd til å sende barna sine på skolefritidsordningen, snakket med barn som ikke lenger får tilbud om svømmeundervisning og etter å ha snakket med noen av dem som medvirker til at statistikken over antall arbeidsledige øker.
Som leder av Aps utdanningsfraksjon er en felles offentlig skole og lik rett til utdanning for alle en flott visjon og et godt mål. God utdanningspolitikk handler om å prioritere. Det har tydeligvis denne Regjering gjort: den offentlige skolen lider gjennom stramme skolebudsjetter. Her er det stor avstand mellom regjeringspartiene og Arbeiderpartiet. Nå går vi i retning av et kaldere skolesamfunn - preget og styrt etter bedriftsøkonomiske prinsipper. God skolepolitikk får vi ikke gjennom en ensidig fokus på effektivitet og profitt. Kvalitet koster, og skolen trenger derfor økte ressurser, ikke magiske floskler som "mer igjen for pengene".
For Arbeiderpartiet handler god skolepolitikk blant annet om å utjevne forskjeller. Vårt mål har hele tiden vært å gi alle like muligheter, i den felles offentlige skolen, og det er det fremdeles. Regjeringens svar på utfordringer innen skolesektoren er blant annet økt konkurranse. Flere privatskoler skal sikre bedre kvalitet i den offentlige skolen. Dette er å utfordre den eneste fellesarenaen vi har der elever med ulik bakgrunn lærer å leve sammen og å samarbeide. Konsekvensene av Regjeringens politikk er at et av de viktigste utdanningspolitiske prinsippene i etterkrigstiden utfordres: å gi alle mennesker mulighet til å vokse med kunnskap. Den utviklingen ønsker ikke Arbeiderpartiet å være med på.
