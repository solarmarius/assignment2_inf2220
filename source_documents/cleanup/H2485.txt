
Torsdag 11. august 1994
KrF-nestleder Valgerd Svarstad Haugland i Vennesla:
MER PENGER BLANT FOLK - EN UTFORDRING TIL ANSVARLIG FORBRUK
-En bedret økonomisk situasjon er en utfordring til et ansvarlig forbruk. Verken samfunnet eller den enkelte har råd til å gjøre jappetidas feil en gang til. Det sa Kristelig Folkepartis nestleder, stortingsrepresentant Valgerd Svarstad Haugland på et møte i Vennesla KrF torsdag kveld. Svarstad Haugland sa at bedre økonomi bør stimulere givergleden, snarere enn kjøpelysten.
-Oljeinntektene øker, statsunderskuddet blir mindre enn man fryktet, sysselsettingen er i vekst og rentene går nedover. Mye av dette har Kristelig Folkeparti sin rettmessige del av æren for ved at vi har vært med og sørget for stabilitet i norsk økonomi, sa Valgerd Svarstad Haugland. Hun la til at det etter hennes mening ikke er noen lovmessig sammenheng mellom bedret økonomi og økt forbruk.
-Når man får mer penger mellom hendene, er det fristende å bruke disse til nye innkjøp. Men forbruket i Norge er stort nok som det er, og forbrukersamfunnet er et av de største miljøproblemene vi har. Ønsker vi å bidra til en bærekraftig utvikling, må vi redusere på forbruket. Det er derfor god grunn til å advare mot en ny kjøpefest så lenge det fremdeles er mange som sliter for å betale regningen etter den forrige, sa Valgerd Svarstad Haugland. Hun minnet samtidig om at det fremdeles er mange som har problemer med å få økonomien til å strekke til: Minstepensjonister, småbarnsforeldre og enslige forsørgere med store gjeldsbyrder. -For disse vil en ny kjøpefest oppleves som en hån, sa hun.
Valgerd Svarstad Haugland mente at bedringen i det offentliges inntekter bør brukes til å redusere underskuddet på statsbalansen, og bedringen i folks privatøkonomi bør føre til økt innsats både i forhold til den tredje verden ved å gi til misjons- og bistandsprosjekter, og til virksomhet her i landet som skjer i regi av kristne og andre hjelpeorganisasjoner som baserer seg på gaveinntekter.
-På den måten kommer bedringen flere til gode, sa Valgerd Svarstad Haugland i Vennesla KrF torsdag kveld.
