
11. oktober 2000
Inger Lise Husøy
- 70.000 fattige barn er et nasjonalt ansvar
Stortingsrepresentant Inger Lise Husøy brukte sitt innlegg i trontaledebatten tirsdag 10. oktober 2000 til å rette søkelyset mot nyfattigdommen i Norge, og hun trakk spesielt fram forholdene i Gamle Oslo. Hun viste til SSBs levekårsundersøkelse som ble lagt fram i går, som avdekker at mange barn og unge i Bydel Gamle Oslo lever under elendige forhold. - Bare fire norske kommuner har verre levekår. Det er gjerne fraflyttingstruede kommuner. I Gamle Oslo bor det 25 000 mennesker, sa Husøy. Her følger presseutdrag fra Husøys innlegg.
Stortingsrepresentant Inger Lise Husøy brukte sitt innlegg i trontaledebatten til å rette søkelyset mot nyfattigdommen i Norge, og hun trakk spesielt fram forholdene i Gamle Oslo. Hun viste til SSBs levekårsundersøkelse som ble lagt fram i går, som avdekker at mange barn og unge i Bydel Gamle Oslo lever under elendige forhold.
- Bare fire norske kommuner har verre levekår. Det er gjerne fraflyttingstruede kommuner. I Gamle Oslo bor det 25 000 mennesker, sa Husøy.
- Det bør berøre hjerteroten på oss alle at 70 000 barn i en av verdens beste velferdsstater lever under fattigdomsgrensen. Tallet blir større om vi tar med dem som lever tett inntil den absolutte fattigdomsgrensa. Norge har flest fattige barn i Norden. Jeg er enig med Oddvar Nordli i at dette er en skam. Utfordringen er å løfte dem økonomisk og velferdsmessig, sa Husøy.
Husøy viste til at Levekårsmeldinga konkluderte med at forskjellene i det norske samfunnet har økt. - Det betyr at forskjellen mellom fattige og rike barn øker. Det haster med å gjøre noe med dette. Barn vokser så fort. Og det er sviende urettferdig at man i hele tatt har barn i en slik ulykkelig og vanskelig situasjon, sa hun.
- En annen undersøkelse viser at det blant barna i Gamle Oslo knapt fantes et leksikon hjemme. Datateknisk utstyr er trolig like fraværende. Ungdommen i Gamle Oslo kan bare drømme om ISDN-linjer. Mer alvorlig er det at fattigdommen gjør at man bor så trangt at man ikke kan ta med venner hjem, fordi det rett og slett ikke er plass. Svært mange av de barna og ungdommene som bor i bydelen, har knapt vært utenfor bygrensa. Soveposer til teltturen, ski og annet sportsutstyr fortoner seg som en luksus for mange som de bare kan drømme om, sa Husøy, som i tillegg kunne fortelle om barn som møter sultne opp på ungdomsklubben.
- Dette er Norge anno 2000. Det er ikke skjult fattigdom, den er ganske godt synlig og høyst reell for oss som bor i bydelen og enda mer virkelighetsnær for dem som jobber med barn og ungdom for ikke å snakke om hvordan det oppleves for dem det gjelder. Det er dessverre også grunn til mistanke om prostitusjon blant bydelens 13-åringer.
- Dette er alvorlig. Da jeg tidligere i dag ringte bydelen for å få flere opplysninger, fikk jeg i svar at de satt i møte for å behandle budsjettkutt. Oslo kommune har sin del av ansvaret for dette, men 70 000 barn som lever i fattigdom er også et nasjonalt ansvar.
- Utformingen av kriteriesystemet for Oslo er derfor viktig for en mer rettferdig fordeling og for en mer forutsigbar kommuneøkonomi. Dette kan staten gjør noe med. Kriteriesystemet må ta opp i seg storbyutfordringene. Regjeringen jobber med dette, og jeg håper Stortinget også vil ta ansvar for situasjonen. Ingen bør kunne leve med de store forskjellene vi har mellom barna i Gamle Oslo og Vindern, sa Inger Lise Husøy.
