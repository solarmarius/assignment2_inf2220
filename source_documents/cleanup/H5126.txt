
Sosialdemokratene
Partiprogram 2001
DET POLITISKE MÅL
Vårt overordnede mål er å sikre Norges selvstendighet og frihet, det norske monarkiet, det kristne verdigrunnlag vår nasjon er bygget på, og ikke minste ønsker vi å styrke demokratiet. Mann og kvinne må være likestilte. Uten det har vi ikke et levende demokrati.
Vi vil bekjempe et hvert forsøk på å innskrenke den enkeltes medbestemmelsesrett.
Kjernen i vårt samfunn er den enkelte familie. Samfunnet er derfor helt avhengig av de vilkår vi til enhver tid gir familien. Vi vil gjennom vår politikk styrke familiens plass som vårt «grunnsamfunn», et minisamfunn der generasjonene står samlet.
Vi ønsker et samfunn av frie borgere som ønsker å klare seg selv, og bestemme over seg selv. Et rettferdig samfunn der lov og rett respekteres og der felleskostnadene i lang større grad enn i dag fordeles etter den enkeltes evne til å bidra. Et samfunn der alle har en viss grad av økonomisk handlefrihet.
Vi vil bekjempe et hvert forsøk på å innskrenke den menneskelige frihet. Vi vil beskytte menneskets rett til de fire friheter som var den frie verdens mål i kampen mot overfallsmaktene i den andre verdenskrig: ytringsfrihet, trosfrihet, frihet fra nød og frihet fra frykt.
Det er viktig for oss å spille en aktiv rolle i det parlamentariske liv. Partiets mandater skal derfor telles med når der lages politiske avtaler. Det er vårt mål å oppnå politiske resultater gjennom samarbeide med andre partier.
Et politisk parti må aldri være et mål i seg selv. Det er derimot partiets politikk. Vi ser det som vårt mål å få gjennomført så meget av partiets politikk som mulig.
Vi ønsker å samle generasjonene i det politiske arbeide for å skape det trygge, gode og rettferdige samfunnet. Spesielt vil vi kjempe for de vanskeligstilte gruppers rettigheter: de eldre, minstepensjonistene, de handikappede, de kronisk syke, de enslige, og vår studerende ungdom. Mennesker som av dagens etablerte politikere er klassifisert som 2.klasses borgere. Vi vil gjennomføre en generell politikk der behovet til samfunnets vanskeligstilte er sikret. Vi vil være deres politiske talerør.
Vi vil skape en rettferdig sosialpolitikk. Vi vil bygge ut sykehjem og omsorgsboliger til å møte dagens behov, og dagens krav for slike enheter. Samtidig vil vi aktivt kjempe for at alle som har behov for åpen omsorg skal være sikret dette. Vi vil legge til rette forholdene slik at alle eldre og funksjonshemmede som ønsker å bo i eget hjem skal ha dette valget.
Vi vil bygge rimelige, men gode kommunale utleieboliger for å hjelpe ungdommen i en overgangsperiode.
LANDETS STYRING
Sosialdemokratene holder fast på det konstitusjonelle monarki med et klart skille mellom den lovgivende, den utøvende og den dømmende makt. Stortingets ombudsmannsembede skal beholdes, men skal ikke fungere som en fjerde statsmakt.
Sosialdemokratene vil opprettet en egen Forvaltningsdomstol som skal benytte sin kompetanse til å kontrollere at Grunnloven overholdes. Forvaltningsdomstolen skal etterprøve alle nye lover, internasjonale traktater og
avtaler i forhold til Grunnloven, i den grad det med rimelighet synes nødvendig, før de trer i kraft.
Grunnloven er grunnlaget for det norske folkestyre. Politikerne skal respektere Grunnloven.
Domstolene skal være helt uavhengig fra regjeringen og være selvstyrende.
Det norske demokratiet må fornyes gjennom styrking av mer direkte demokrati. Flere beslutninger må treffes ved hjelp av folkeavstemninger, enten på initiativ av politikere eller på initiativ av velgerne. Sosialdemokratene mener at hvis 50.000 velgere ønsker det, skal en sak sendes ut til landsdekkende folkeavstemning. Der skal holdes en lokal folkeavstemning på kommunalt eller fylkesplan om 10% av velgerne i lokalområdet ønsker det.
Statsstøtten til politiske partier bør omorganiseres slik at interessen for det politiske arbeidet blir ekte og uegennyttig.
Antall departementer må reduseres ved hjelp av sammenslåinger.
Fylkeskommunen skal legges ned som et tredje forvaltningsgren Ansvaret for sykehus, veier og VGS overføres til statens ansvarsområde, fylkeskommunens andre oppgaver overtas av primærkommunene eller interkommunale styrer.
EU
Sosialdemokratene er imot norsk medlemskap i EU.
Partiet ønsker at et eventuelt fremtidig norsk medlemskap i EU skal avgjøres av folket gjennom en folkeavstemming.
Sosialdemokratene vil respektere resultatet av en slik folkeavstemming.
FORSVARET
Forsvaret skal bevares rent og fritt fra EU innblanding. Norges forsvarspolitikk skal suverent være på norske hender og i NATO-regi.
Vi ønsker ett sterkt norsk forsvar. En sterk marine, hær og flyvåpen som i tillegg til forsvar av landet og våre kystområder, kan bidra i NATO og FN sine fredsbevarende operasjoner.
Norsk deltagelse i slike fredsbevarende operasjoner skal begrense seg til Europa, men kan i helt spesielle tilfeller sendes til andre geografiske områder.
Forsvarets kostnader til fredsbevarende operasjoner skal dekkes over eget budsjett, og ikke påvirke forsvarsbudsjettet.
Vi stiller oss ikke ukritisk til FN og NATO sine fredsbevarende operasjoner, og vil vurderer norsk deltagelse fra gang til gang.
Vi ønsker en moderne og sterk kystvakt som effektivt kan overvåke og beskytte Norges fiskerigrenser.
Vi ønsker et vet utbygd og utrustet Heimevern og Sivilforsvar. Vel trenet for sine oppgaver, men den alminnelige verneplikt må ikke reduseres/nedgraderes.
Vi bestemmer ikke hvem som vil være vår fiende, hvor han vil angripe eller når.
UTENRIKSPOLITIKK
Sosialdemokratene går inn for at de grunnleggende friheter som, ytringsfrihet, trosfrihet, frihet fra nød og frihet fra frykt skal respekteres i alle land og lover å arbeide for det
Sosialdemokratene ønsker å privatisere U-hjelpen gjennom organisasjoner som Frelsesarmeen, Røde Kors, Kirkens Nødhjelp, Redd Barna m.m. og på denne måten redusere dagens pengeforbruk, men likevel bidra mer effektivt til å gjøre mottakslandene uavhengig av økonomisk støtte
Sosialdemokratene mener at U-hjelp skal, med unntak av katastrofehjelp som naturkatastrofer, hungersnød m.m, være hjelp til selvhjelp Vi kan nå dette målet ved privatisering. En riktig administrert og prioritert U-hjelp i privat regi vil eventuelt gjøre denne spesielle form for hjelp overflødig
Sosialdemokratene vil arbeide for at industrilandene åpner markedene for U-landenes varer. De høye tollsatser på U-landenes varer må enten helt bort eller reduseres kraftig. På sikt vil også dette bidra til å gjøre U-hjelpen overflødig,
Sosialdemokratene gir sin fulle støtte til norsk medlemskap i FN, men mener at FN bør reformeres. Industrialiserte medlemsland som ikke betaler sin kontingent fult ut bør miste tale og stemmerett til det er i orden Vi er ikke ukritisk tilhengere av et hvert tiltak i FN-regi.
Vi kan akseptere at der i helt spesielle tilfeller sendes fredsbevarende frivillige hær -, fly-, og marinestyrker ut i NATO- eller FN-regi.
FN bør først og fremst arbeide for fredelig sameksistens mellom medlemslandene og sikre at verden hurtig og effektivt kan hjelpe mennesker i nød på grunn av borgerkrig, hungersnød, naturkatastrofer, m.m.
FN skal koordinere verdens innsats med hjelp til flyktninger i nød
Norge har et sterkt kulturelt, språklig og historisk slektskap med de nordiske land, Det nordiske samarbeidet må derfor være sterkt, godt og stabilt.
Norden bør, på grunn av sin historiske bakgrunn, kunne fungere utmerket son megler mellom nord og syd. Et nordisk brobyggingsinitiativ, for eksempel i samarbeide med Canada, mellom nord- og syd vil kunne få stor betydning for hele verden,
SOSIALPOLITIKK
Alle som har et reelt behov for hjelp til livsopphold, skal ved hjelp av hurtig saksbehandling
og et forenklet og effektivt sosialsystem, få hjelp.
Personer som mottar sosialhjelp, skal i den utstrekning deres helsemessige tilstand tillater det, stå til disposisjon for arbeidsmarkedet.
Sosialdemokratene ser det som en viktig oppgave å sikre en minstepensjon ved fylte 67 år som gir pensjonisten akseptable levevilkår, ikke bare eksistensmulighet. Det vil si, at etter å ha betalt for alle livsnødvendigheter, klær, mat, husly, lege og medisin, skal de ha en viss økonomisk handlefrihet til å nyte et sosialt og levende liv. De skal ha frihet fra nød og frihet fra frykt.
Alle funksjonshemmede skal ha rett til et verdig og trygt liv, uansett hvor i landet de bor. De skal ha den hjelp som er nødvendig for at de skal kunne leve i verdighet. De skal behandles som likeverdige, uansett sitt handikap, økonomiske stilling og personlige status. Sosialdemokratene vil arbeide for at handikappede i alle deler av landet får lik behandling av det offentlige.
Frivillige pensjonssparing skal ikke berøres av og ikke bety reduksjon av den offentlige pensjon.
Sosialdemokratene mener at hver enkelt person har rett til å bli behandlet som et selvstendig individ. Vi aksepterer ingen reduksjoner i ektefellens eller samboerens pensjon. De har begge betalt sin premie gjennom et langt liv og har krav på sin innbetalte pensjon. Alle skal ha rett til det minste -i dette tilfelle «Minstepensjonen».
Forholdene må legges bedre til rette for våre enslige. Sosialdemokratene ønsker at kommunale avgifter som vann og renovasjon, betales etter målt forbruk
Sosialdemokratene mener at alenehushold der bruttoinntekten er mindre enn kr. 240.000 skal ha en direkte skattereduksjon på kr.1.200 pr. år.
LOV OG ORDEN
Norge og den norske nasjon bygger på en rekke frihetsbegreper som er nærmere definert i Grunnloven. Sosialdemokratene vil så sterkt de kan bekjempe en hver handling som truer den enkeltes rettssikkerhet.
Vi ønsker et sterkt og effektivt politi. Vi ønsker at velutdannede politifolk blir frigjort fra formularskriveri og annet kontorarbeid. Politiet blir pålagt deltagelse i alt for mange møter og kurs som tar for mye tid fra politiets hovedoppgave som er å sikre ro, fred, orden og trygghet i samfunnet.
Politiet må sikres de nødvendige resurser til å fylle sin bemanningsplan. Vi mener imidlertid at politiets organisasjon er alt for topptung og har for mange administrative stillinger. Det må sikres midler til effektiv etterforskning uten avbrudd. Alt for mange saker henlegges. Også hverdagskriminaliteten må taes på alvor og bli gjenstand for seriøs etterforskning. Respekten for politiet og dets arbeide skal settes høyt på den politiske dagsorden.
Ord som « Veskenapping» er en fullstendig gal beskrivelse av en handling som innebærer overfall og ran, ofte med legemsskade som resultat. Vi ønsker å kalle en spade for en spade.
Sosialdemokratene ønsker ikke at demonstranter skal ha adgang til å bruke hetter eller på annen måte skjule sin identitet. Politiet skal derfor ha myndighet til å avdekke slike anonymiserte demonstranter.
Kriminelle skal ha hurtig dom og raskt sperres inne for soning. Fengselskapasiteten utbygges. Tilleggsstraff må gies ved hvert brudd på narkoforbudet, eller streng disiplinærstraff må gjøres gjeldende. Unge som gjentar kriminelle handlinger skal dømmes til fengselsstraff som de skal sone etter nådd myndighetsalder dersom de begår nye kriminelle handlinger etter en slik dom.
Narkoforbrytere, seksualforbrytere og gjengangere skal ikke ha avkortet fengselsopphold. Fengselsåret for slike forbrytere skal være 365 dager. Det skal være vanskelig å få permisjon og prøveløslatelse.
Fanger skal så vidt mulig betale for sitt eget fengselsopphold.
Sosialdemokratene vil skjerpe straffeutmålingen for seksuelle forbrytelser mot mindreårige.
De kriminelle elementer blir yngre og yngre. Den kriminelle lavalder bør derfor settes til 13 år. Åpne internater, begrenset til 60 elever, bemannet med kvalifisert personale til å ta seg av kriminelle ungdommer under 15 år, bør opprettes. 13-14 åringer må holdes utenfor våre fengselsinstitusjoner, men myndighetene kan bestemme, om man finner det i ungdommens og samfunnets beste interesse, at kriminelle under 15 år sendes til et slikt internat som vi foreslår opprettet. Ungdommer som sendes dit, skal ha vanlig skolegang og full anledning til å drive sport, idrett, og hobbyvirksomhet. l tillegg skal erfarne polititjenestemenn, en skoletime hver uke, fortelle om sine erfaringer med ungdomskriminelle. Sosialdemokratene ser på dette som et viktig preventivt program, et ledd i flere preventive tiltak som er nødvendige for å få ned kriminaliteten
I helt ekstreme tilfeller kan en dommer avgjøre, etter vel dokumentert oppfordring fra politiet, at kriminelle 12-åringer sendes til et av internatene. I så tilfelle skal der opprettes egne klasser for disse. Et slikt internat må utbygges til å ta 90 elever.
Vi vil ha bort «kvantumsrabatten» som innrømmes når en kriminell dømmes for mange forhold. Vi krever en dom for hver forbrytelse. Dommene skal sones i rekkefølge.
Vi mener at mindre forseelser (må defineres nærmere i forskrifter), bør man etterstrebe å holde utenfor domstolene ved at politiet får myndighet til å skrive ut forelegg.
For at vårt rettsvesen skal fungere må våre domstoler tilføres nye penger. Dommerkollegiene må styrkes for å sikre rettssikkerheten til menigmann.
Når politiet etter vårt program kan fremme atskillig flere saker for retten er det liten vits dersom våre dommere ikke har midler og kapasitet til å behandle sakene, og vi igjen møter den kriminelle på gaten.
FAMILIEN OG BARNA
Familien er kjernen i det norske samfunn. Samfunnet er derfor avhengig av de livsvilkår som tilrettelegges for familien. Sosialdemokratene ønsker at foreldre og barn får mest mulig tid sammen, og da spesielt etter at et nytt barn kommer til verden. Sosialdemokratene ønsker derfor at foreldrene, sammenlagt, skal ha rett på et år fri fra arbeidet med full lønn, etter en fødsel. I tillegg skal mødre ha rett på 2 måneders fri fra arbeidet med full lønn.
Det er kommunen sitt ansvar og oppgave å påse at ingen barn vokser opp i familier som har en samlet inntekt på eller under fattigdomsgrensen. Dette betyr ikke at barna skal skilles fra foreldrene, men at foreldrenes felles inntekt skal justeres oppover ved hjelp av sosial støtte til den ligger over fattigdomsgrensen.
Barna er foreldrenes ansvar. På grunn av at begge foreldre, som hovedregel, må ut i arbeidslivet for å tjene til livets opphold, skal det offentlige bygge tilstrekkelig med barnehageplasser, bemannet med kvalifisert personale, til å dekke behovet for slike plasser til enhver tid. Vi mener at driftskostnadene skal fordeles med en tredjedel på hver av staten, kommunen og foreldre.
Foreldrenes rett til å refse sine egne barn må gjeninnnføres. Opphevelsen av denne retten har kriminalisert forholdet mellom barn og foreldre. Opphevelsen av foreldrenes rett til å refse sin egne barn er en sosialistisk inspirert tanke om at barna er samfunnets eiendom. Oppdragelsen av egne barn er og blir et forelderansvar.
Sosialdemokratene ønsker å begrense antall aborter. Det store antall aborter i Norge tyder på at abort i en viss utstrekning brukes som en form for prevensjon. Det var ikke hensikten.
Sosialdemokratene vil arbeide for at adopsjon av barn blir gjort langt lettere enn det som er dagens situasjon.
Kontantstøtteordningen taes opp til ny vurdering.
Sosialdemokratene mener at barn skal ha mulighet til å arbeide i sommerferien, opp til tre timer hver arbeidsdag, om de selv ønsker det. Det er foreldrene som har ansvaret og suverent skal kunne bestemme om et barn skal få lov til tjene en ekstra skilling gjennom lettere arbeide.
RELIGION OG ETIKK.
l Grunnlovens § 2 heter det at den evangelisk-lutherske religion er statens (folkets) offentlige religion. Sosialdemokratene mener likevel at tiden kanskje er moden for en vurdering av statskirkeordningen, dens tradisjon, fordeler og bakdeler. Er stat og kirke uatskillelig? Bør vår kirke stå på egne ben uten å være underlagt statens overformynderi?
l Grunnlovens § 4 heter det at kongen skal til enhver tid bekjenne seg til den evangelisk lutherske religion og håndheve og beskytte denne. Sosialdemokratene er tilhenger av denne bestemmelsen i Grunnhoven.
Kristendommen har århundrers hevd i Norge og er uatskillelig fra folkets liv. Den betydning kristendommen har hatt, og har, er umåtelig. Den har satt sitt preg på vårt levesett og på vår lovgivning. Den har gjennom tidene vært retningsgivende og veiviser for vårt folk. Opplæring i den evangeliske lutherske kristne tro, bør fortsatt være et ansvar i grunnskolen.
Grunnloven sier at alle i riket har fritt religionsvalg. De som tilkjenner seg til den evangeliske lutherske kirke skal forplikte seg til å oppdra sine barn i den samme tro. Grunnloven begrenser ikke den alminnelige og helt uinnskrenkede trosfrihet, men fastslår at statskirken er den evangeliske lutherske.
Sosialdemokratene mener at det skal være menighetsrådenes oppgave å ansette sine prester og andre som har sitt arbeide ved kirke. Det er imidlertid ikke menighetsrådets oppgave å blande seg bort i selve forkynnelsen. Dette er alene prestens oppgave.
Sosialdemokratene mener at det er menighetene i et bispedømme, ved prestene og to valgte medlemmmer fra hver enkelt menighet, som skal ansette sin biskop.
Prester og andre ansatte i menigheten, har sammen med menighetsrådet som sin viktigste fellesoppgave, gjennom aktivt arbeide, å styrke forholdet til menigheten Vi mener dette kan og må gjøres ved hjelp av aktiviteter utover de alminnelige kirkelige handlinger.
Sosialdemokratene støtter fullt ut prinsippet om religionsfrihet som anført i Grunnloven. Dette betyr at andre religioner fritt kan virke i Norge, men det skal skje uten utgifter for det offentlige , og uten noen form for sjenanse for det kristne norske folk. Opplæring og innføring i annen religion er først og fremst foreldrenes ansvar.
HELSE, PLEIE OG OMSORG
Sosialdemokratene vil løse landets problemer på dette området på den mest praktiske måte, nemlig ved å satse på lokaldemokratiet, vise tillit til de lokale folkevalgte, kommunepolitikerne.
De sentrale myndigheter, Stortinget og Regjeringen, har delegert ansvaret for legetjenesten i kommunen (kommuneleger), hjelpeapparatet som skal ta seg av våre eldre, pleietrengende og de som har behov og rett til pleie og omsorg i og utenfor eget hjem. Kommunene har ansvaret for driften av sykehjem, aldershjem og omsorgsboliger.
Kommunene har et innebygget ansvar for å gjøre livet bedre og lettere for våre funksjonshemmede, våre enslige og de som lider av sterk overvekt.
Kommunene har ansvaret for hjemmehjelp og hjemmesykepleie, men ønsker på ingen måte å kreve høy egenbetalig for disse tjenestene. Det er gjengangere (Bondevik, Jagland og Hagen) som gjennom sin helt urimelige sparepolitikk tvinger kommunene til å ta de høye avgifter. Hvis ikke vil kommunen ikke ha penger til driften.
Da for eksempel ansvaret for sykehjemmene ble overført til kommunene for 12-13 år siden, fikk kommunene midler til driften av disse hjemmene som lå langt under behovet. Lagt under det budsjett som fylkene hadde hatt da ansvaret lå der.
Stadig pålegges kommunene nytt ansvar og nye oppgaver uten at de sentrale myndigheter bevilger de midler man med rimelighet trenger for å overta. Kommune har i realiteten ikke nok midler til å løse de lovpålagte oppgaver på en forsvarlig måte. I noen tilfeller tvinges kommuner til å selge arvesølvet som skulle gå til kommende generasjoner for at gjengangerne skal kunne lagre enda flere kroner i sin allerede overfylte skattebinge.
Fra lang erfaring vet vi at kommunene stort sett har ingen problemer som ikke noen ekstra kroner kan løse.
Et gammelt og godt ord sier at det er den som har skoen på som kjenner hvor den trykker. Det tror vi på, og det vil vel som regel alltid være riktig. Man finner den største interesse for gode løsninger hos dem som skal leve med løsningene. Dette er ånden i kommuneloven og dette er grunnlaget for lokaldemokratiet.
Sosialdemokratene vil i første omgang bevilge midler til alle landets kommuner som skal brukes til å utarbeide organisasjonskart som viser hver enkelt stilling i kommunen, med stillingsnummer. stillingsbeskrivelse, og forventet lønnstrinn. Dette organisasjonskartet skal er grunnlaget for bemanningen, budsjett og utarbeidelse av interne kontrollrutiner. Hver kommune vil få den støtte og hjelp som er nødvendig for å gjennomføre dette.
Jobben skal være ferdig i løpet av 6-måneder fra start. Alle dokumenter sendes så til et Ad hoc utvalg på tre medlemmer oppnevnt av kommunestyret selv. Revisjonen stiller sekretær for utvalget. Ad Hoc utvalgets medlemmer må gjerne være godt betalte profesjonelle, men ikke medlemmer at kommunens folkevalgte organer eller på noen måte ansatt i kommunen, eller i familie, verken gjennom blod eller ekteskap, med medlemmer av formannskapet eller ansatt.
Etter grundig behandling av Ad Hoc Utvalget som skal ha myndighet til å kalle inn vitner uten begrensing, sender de sin rapport, med innstilling, direkte til kommunestyret. Den skal ikke behandles av formannskapet eller administrasjonen.
Ad Hoc utvalgets møter skal være lukket og medlemmene, sekretæren og vitnene skal til enhver tid være underlagt taushetsplikt.
Ad Hoc utvalget har tre måneder på seg til å sende sin rapport til kommunestyret, som først på dette tidspunkt blir offentlig.
Kommunestyret har nå fire uker på seg til å fatte vedtak. Arbeidet fra start til et endelig vedtak foreligger, er således begrenset til to måneder.
Når alt er på plass, vil kommunene etter søknad ta tildelt nødvendige midler til å fylle alle godkjente stillinger. Senere vil kommunene få overført midler til forsvarlig drift av kommunene og i tillegg midler til å drive begrenset lokalpolitikk.
Sosialdemokratene vil kjempe for lokaldemokratiet og anstrenge seg for å gjenskape den entusiasme og den iver som preget våre lokale folkevalgte i mellomkrigsårene. Det var i tiden før fylkeskommunen kom som et tredje forvaltningsledd.
Møter vi på en realistiske måte utfordringen lokaldemokratiet står ovenfor, løser vi landets problemer på dette området. Først når kommunene er oppfinansiert kan vi skape det velferdssamfunn vi jakter på.
Vi mener at alle offentlige sykehus skal ligge under statens ansvarsområde og på den måten sikre et ensartet behandlingstilbud, uansett hvor i landet sykehuset ligger.
Vi ønsker et styrket og vel utbygd psykiatrisk behandlingstilbud.
Sosialdemokratene ønsker at pasienter skal ha fritt valg mellom offentlige og private sykehus. Dette vil være et viktig bidrag til å redusere og endelig fjerne sykehuskøene. Det offentlige skal betale for behandlingen på de private sykehus. Pengene skal følge pasienten og på den måte sikre pasientens rett til fritt valg mellom de forskjellige sykehus.
Sykehuskøene må bort. Ventetiden på en ikke-livstruende operasjon eller behandling må være maksimum to måneder. En hurtigutviklende kreftsykdom skal behandles innen to uker etter diagnosen. Det offentlige skal betale for behandling i utlandet hvis det norske helsevesen ikke kan tilby påkrevet behandling innen fristene.
Folketrygdlovens § 5-22 må endres slik at det «skal» gies bidrag til behandling i utlandet hvis behandlingen ikke kan gies i Norge. Ikke bare som i dag at man kan gi bidrag, og på den måten overlater det hele til trygdekontorene.
Det må ryddes opp i det tunge byråkratiet som våre leger er utsatt for slik at de kan få benytte sin tid til behandling av pasienter på like fot med legene i våre naboland.
Pasienten må selv betale for medisinsk behandling eller operasjon der henvisning fra lege ikke foreligger.
Det norske folks rettigheter som pasienter må sikres slik at maktmisbruk mot svake i samfunnet ikke kan forekomme.
Det må sikres at spesialleger utnyttes effektivt innenfor ekspertområdet, og at pasienter som kan behandles av en spesiallege, ikke overføres til sykehus, men at behandlingen gjennomføres av spesialisten som klart klarer oppgaven best og er det billigste alternativet.
Naturmedisin og naturbehandling bør kunne autoriseres.
Alvorlig syke pasienter skal oppholde seg i rolige og fredfylte omgivelser med et godt og velutdannet personale, hvor også frivillige og familie skal kunne gi sitt bidrag til den omsorg som er så utrolig viktig i den siste fase av livet.
Der nå åpnes mulighet for offentlig støtte til døendes pårørende når pasienter ønsker å tilbringe sine siste dager i sitt eget hjem.
UNGDOM OG UNDERVISNING
Kunnskap er en positiv kraft - en energikilde nødvendig for å skape et bærekraftig samfunn. Kunnskap er nøkkelen til et godt og meningsfylt liv - det er grunnlaget for et fredelig og demokratisk samfunn. Kunnskap skapes gjennom en prosess der teori og praksis tilføres individet i et samordnet program. I fremtiden vil kompetanse være individets største sikkerhet på arbeidsmarkedet.
Sosialdemokratene mener at læreryrket må over en 10-års periode utvikles til et profesjonelt yrke der læreren nyter samfunnets respekt. Lærerens lønns- og arbeidsvilkår må forbedres for å reflektere dette. Den profesjonelle lærer må få større og større innflytelse i utøvelsen av yrket.
Undervisningen må ta hensyn til forholdene i verden, ikke bare i Norge. Utfordringene og mulighetene vår ungdom møter er globale.
Utdannelsen må ha som overordnet mål å hjelpe den enkelte til å utvikle sine iboende muligheter, for på den måten hjelpe den unge frem til eget valg. Et kjennetegn på god pedagogikk må være at teori og praksis går hånd i hånd under hele opplæringsprosessen. Likevel mener vi at de norske språk, norsk historie og den norske kultur alltid skal ha høy prioritet i grunnskolen.
Lærebøkene som brukes i våre skoler skal være oppdaterte, og lærerne skal ha de mest moderne hjelpemidler.
Generelt ønsker Sosialdemokratene at der skal stilles større prestasjonskrav i ungdomsskolen for å gjøre de unge, i større grad, forberedt på å møte utfordringene i sin høyere utdannelse. Gjennom prøver mener vi at elevene skal vise sine kunnskaper og ferdigheter fra og med 9.klasse.
I grunn- og ungdomsskolen ønsker vi ingen skoleklasser med mer enn 24 elever. Klasserommet skal være godt ventilert og godt vedlikeholdt. Vårt krav er at lærernes og elevenes arbeidsplasser minst skal holde samme standard som de beste arbeidsplasser kommunene og næringslivet tilbyr sine ansatte.
Videregående skole skal være forbindelsesleddet mellom grunnskolen og den høyere utdanning.
Alle unge skal ha samme mulighet til høyere utdannelse. Ingen skal av økonomiske, regionale eller økonomiske grunner være avskåret fra å begynne eller videreføre en utdannelse vedkommende har evne, vilje og lyst til.
Økonomisk støtte fra det offentlige i form av studielån og studietilskudd skal sikre en udiskriminerende sosial og geografisk rekruttering til videregående og de forskjellige høyere utdannelser.
Vi lover derfor at lånekassens vilkår til studerende ungdom forbedres betydelig. Stipenddelen økes til 50%. Renten settes til 2% under markedsrenten med utgangspunkt i markedsrenten pr. 30.06 og 31.12 hvert år. Der skal ikke beregnes renter i studietiden. Betalte avdrag på lånet skal skattemessig behandles på samme måte som betaling av renter.
For å hjelpe vår ungdom etter endt utdannelse, og småbarnsfamilier, vil vi tilføre kommunene egenkapitalmidler til en forsert utbygging av subsidierte kommunale utleieboliger. I våre naboland utgjør de kommunale utleieboliger ca. 25% av den totale utleieboligmassen, mens vi i Norge ligger på ca. 5%. Andre land har klart det, hvorfor ikke Norge?
Kommunene som har ansvaret for driften av barnehager, grunnskolen og ungdomsskolen skal også overta ansvaret og driften av videregående skoler. Disse oppgavene skal finansieres etter godkjente organisasjonskart og budsjett.
Utdanning er verdiskaping. Vi vil derfor ettergi all offentlig studiegjeld til studenter som fullfører universitetsutdannelse eller høyskoleutdannelse. Forutsetningen er at de praktiserer sitt yrke og betaler skatt til Norge.
Slettelse av gjeld vil skje med 10% for hvert år låntakeren fyller kravene for slettelse.
Slutter låntakeren å praktisere sitt yrke, eller slutter å betale skatt til Norge før fem år er gått, vil ettergitt gjeld bli tilbakekrevd.
NARKOTIKA
Rusmidler er skadelige og vanedannende. Misbruk medfører tapt personlig dømmekraft og handlefrihet, i mange tilfeller døden.
Vi avviser derfor enhver form for fri omsetning av narkotiske stoffer.
Barn og ungdom skal allerede i grunnskolen ha informasjon om narkotika og konsekvensene av å bruke slike stoffer med de mange negative følger. Det bør komme klart frem at bruk av narkotika er å støtte opp om en av verdens verste formere for kriminalitet og derfor en forbrytelse i seg selv.
Sosialdemokratene ønsker at narkomisbrukere skal kunne tvangsinnlegges på egnede institusjoner og behandles for sin selvpåførte sykdom. Metadontilbud skal gies til de rusmiddelmisbrukere som er tjent med slik behandling.
Narkolangere skal idømmes strenge straffer som skal sones helt ut, det vi si at fengselsåret skal følge kalenderåret. Permisjoner og prøveløslatelse for narkolangere kommer ikke på tale. Narkokriminelle skal betale kostnadene av rettssaker der de finnes skyldige, og betale kostnadene ved å holde de fengslet. Asylsøkere som finnes skyldig i narkokriminalitet, selv den aller minste forseelse, skal straks dom er avsagt utvises fra Norge og sendes til sitt opprinnelige hjemland uansett konsekvensene.
Det norske samfunnet har i alt for lang tid latt narkolangere slippe for lett, med den følge at narkokriminaliteten blomstrer som aldri før. En kriminalitet som koster samfunnet enorme pengesummer, ødelagte unge liv, splittede familier, og narkohaiene kjempegevinst.
Vi ønsker derfor opprettet et eget narkopoliti med jurisdiksjon over hele landet. Narkopolitigruppen skal utstyres med de mest moderne hjelpemidler.
Sosialdemokratene vil støtte alle som arbeider aktivt mot bruk av rusmidler.
FINANS- OG PENGEPOLITIKK
Sosialdemokratene ønsker å føre en stabil økonomisk politikk. Vi ønsker å føre en linje som vil få det norske rentenivået i balanse med det europeiske rentenivået generelt. Målet er en rente som ikke ligger høyere enn renten i EU-landene.
Sosialdemokratene vil føre en finanspolitikk som vil stabilisere prisutviklingen i Norge og som samtidig er i balanse med resten av Europa.
Renten som Norges Bank fastsetter skal alene være bankens ansvar, men Stortingets finanskomite skal ha minste 14 dagers varsel før renteendringer gjennomføres.
De offentlige utgifter må omprioriteres.
Vi må igjen komme i balanse med resten av verden når det gjelder lønnsoppgjørene. l dag nærmer vi oss en lønn i vår industri som ligger 20% over de land vi konkurrerer med. Dette skyldes de urimelig høye skatter som Arbeiderpartiet og sentrumspartiene ilegger de lavere lønnsklassene. Vår skattepolitikk vil la gjennomsnittsarbeidstakere beholde vesentlig mer av sine hardt tjente penger.
Om vi ikke endrer vår skattepolitikk vesentlig, og som foreslått av Sosialdemokratene, ser vi klart at Norge igjen er på full fart til å bli en råvareleverandør til industrien i andre land.
Sosialdemokratenes politikk er å kunne tilby velgerne den sosial trygghet vi savner i dag. Vi ønsker å bruke av oljepengene i den grad det er nødvendig, i første omgang avkastningen, for å gjennomføre nødvendige korrigeringer i samfunnet. Korrigeringer som må gjennomføres for å skape en sann velferdsstat. Levestandarden for de lavere sosiale lag må heves, og en rettferdig sosial utjevning må finne sted.
SKATTER OG AVGTER
Sosialdemokratene vil ha et helt nytt og rettferdig skatte- og avgiftssystem. Fordelingen av skattebyrdene i dagens Norge er svært urettferdig - og demonstrerer klart at dagens politiske gjengangere ønsker et klasseskille.
Skattepolitikken må endres markant. Dette er nødvendig skal det være lønnsomt å arbeide og drive egen bedrift i det norske samfunn. Det skal være lønnsomt å arbeide. Det skal lønne seg å være initiativrik og bygge egen bedrift.
En endring av skattepolitikken er også nødvendig for å dempe lønnskravene og bringe oss på linje med lønninger i andre europeiske land. Arbeideren må få mer penger i lomma gjennom en moralsk skattepolitikk.
Norge har brukt for initiativtakere og vi trenger sårt et folk som føler at innsats kan være lønnsomt. Vi ønsker derfor at småbedrifter skal være fritatt for arbeidsgiveravgift i oppstartingsåret, og påfølgende kalenderår. Skattereglene vi har i dag er skrevet av spesialister for spesialister. Den alminnelige mann har ingen mulighet til å sette seg inn i vårt kompliserte regelverk og nytte systemet fullt ut. Dagens skattepolitikk bidrar til å kriminalisere forholdet mellom staten og dens innbyggere.
Vi vil skape et rettferdig skattesystem tar sikte på å ta inn minst like mye skatt som i dag, men med en helt annen fordeling av skattebyrdene.
Når det gjelder den alminnelige personskatten ønsker vi et enkelt system basert på beskatning av bruttoinntekten, uansett hvor inntekten kommer fra. Renteinntekter og aksjeutbytte (kapitalinntekt) blir en del av den skattbare inntekten.
De første kr. 100.000 av lønnsinntekter, pensjoner og trygd, beskattes ikke. Etter det blir det en flat skattesats for hver intervall på kr. 100.000, til man når kr. 700.000. Alt over kr 700.000 beskattes med 45%.
Kapitalinntekt pålegges en flat kildeskatt på 45%. De som har en samlet inntekt, lønn, pensjon, trygd og kapitalinntekt på under kr. 100.00 er fritatt for skatt og vil få all kildeskatt i retur. Alle andre vil også få tilbake kildeskatt. Skatteprosenten for kapitalinntekt skal være nøyaktig like skatteprosenten for annen skattbar inntekt.
Alle som driver en eller annen form næringsvirksomhet skal under det nye systemet registrere virksomheten som da blir å betrakte som egen juridisk person, og således skattepliktig. Overskudd i registrerte bedrifter skal ikke beskattes. Beskatningen skal først finne sted dersom overskuddene tas ut av eierne som arbeidsinntekt eller utbytte i en eller annen form. Bedriftsoverskudd kan ikke utbetales av bedriften uten at 45% kildeskatt er trukket og registrert som skyldig skattetrekk. Dette gjelder også for utbetalinger til utlandet.
Sosialdemokratene mener det er en langt bedre samfunnsnyttig investering å la overskuddene forbli ubeskattet i bedriftene enn å overføre de til eierne til en lav skatteprosent, eller ingen skatt i det hele.
Sosialdemokratene aksepterer ikke dobbelbeskatning. Vi ønsker derfor ikke skatt på formue. Formuen er normalt opparbeidet av midler som er tidligere beskattet. Ved å la pengene forbli ubeskattet i bedriften er det et bidrag til fornyet aktivitet og nye arbeidsplasser.
Sosialdemokratene ønsker næringsbedrifter skal ha full representasjonsfrihet ovenfor sine forretningsforbindelser.
Arveavgift til livsarvinger skal avskaffes, mens arveavgift til andre skal ukes med 10% i tillegg til gjeldende satser.
Moms på alle former av avgifter avskaffes.
Enhver skatt og avgift bør være rettferdig og ha et moralsk fundament.
Kun pengegaver til velferdsformål, kirker, kultur og politiske parti kan fratrekkes den skattbare inntekten før skatten beregnes.
Når det gjelder moms vil vi bevare den, men vi er motstandere av en differensiert moms. Vi ønsker å fjerne all moms på reseptpliktig medisin. Sosialdemokratene kan ikke akseptere at staten skal tjene penger på folks sykdommer. Likeens ønsker vi å fjerne all moms på matvarer, og moms på klær til barn fra 15 år og yngre.
Når det gjelder de høye avgifter staten krever for bensin og diesel må disse vurderes nøye. l dag er ikke bil en luksus, men et nødvendig hjelpemiddel for flertallet av den norske befolkning, og for næringslivet. Avgiftsnivået på motorkjøretøy og drivstoff nå derfor nøye vurderes med tanke på å justering. Fjerner man moms på avgifter på disse varene, vil dette bety en så vesentlig prisnedgang for forbrukeren at justering av avgifter nedover vil bli mindre aktuelt. Alkohol og tobakk er ikke en livsnødvendighet, tvert i mot er dette produkter som kan være ødeleggende for de personer som nyter de. Til dels direkte livstruende og ødeleggende. Og kan medføre store utgifter for samfunnet. Avgiften på slike varer bør derfor være høy. Man bør vurdere økte avgifter på slike varer når moms på avgifter avskaffes. Avgiften må likevel sees i sammenheng med faren for smugling.
DE OFFENTLIGE UTGIFTER
De offentlige utgifter skal kuttes drastisk. Budsjettkontroll som registrerer kostnader når der fattes bestemmelse om bruk av midler til investeringer, kjøp av varer og tjenester skal taes i bruk. Før vedtak om investeringer fattes skal der foreligge grundige beregninger om hvordan investeringen vil påvirke driftsbudsjettet. Overskridelser på mer enn 2% på kostnadsberegninger skal nøye gjennomgåes og årsaken for overskridelsen forklares. Overskridelser på mer enn 10% skal medføre konsekvenser for den som er budsjettansvarlig.
I all statlig administrasjon skal der utarbeides organisasjonskart med stillingsnummer og stillingsbeskrivelse for alle ansatte. Klare interne kontrollrutiner skal følges. Der skal opprettes stillinger for gjennomføring av intern forvaltningsrevisjon i alle departement. Denne form for revisjon skal utføres i samarbeid med riksrevisjonen. Offentlige administrasjons økonomiske handlefrihet er til enhver tid begrenset til de midler som er bevilget i budsjettene. Forbruk av midler utover dette vil medføre konsekvenser for den som er budsjettansvarlig.
Økede offentlige inntekter på grunn av konjunktursvingninger skal avsettes på skattefond og føres tilbake som inntekt i trange år i stedet for å øke skatten.
Alle offentlige utgifter skal granskes nøye og kritisk med det for øye å oppnå besparelser. Kommunene skal etablere budsjettkontrollsystemer som fanger opp alle kostnader før pengene er brukt. Systemet vil inneholde handlingsverdier som gjør det mulig å foreta nødvendige endringer før skaden er skjedd. Dagens kommunale finansregnskaper inneholder ingen handlingsverdier. De er utelukkende en post morten analyser over pengeforbruket de siste 12 måneder.
Sosialdemokratene vil vurdere privatisering av offentlig virksomhet der en konsekvensanalyse viser at samfunnet vil tjene på det. Eventuell privatisering skal gjennomføres i nært samarbeide med de offentlig ansatte som berøres. Deres arbeidsplasser må sikres.
Privatisering av offentlige tjenester vil for Sosialdemokratene aldri være et maå1 i seg selv
U-hjelpen skal være hjelp til selvhjelp. Dette vil være et viktig bidrag til å gjøre U-hjelp unødvendig i fremtiden. Vi menet at U-hjelpen bør privatiseres og på den måten kunne kuttes vesentlig ved å la organisasjoner som Røde Kors, Frelsesarmeen, Kirkens Nødhjelp, Redd Barna m.m. overta. Norge vil imidlertid alltid være beredt til å yte nødhjelp i katastrofesammenheng.
Statlig partistøtte til de politiske partier må omorganiseres i sin helhet og alle overføringsutgifter må reduseres kraftig.
Den norske stat bør selge alle sine aksjer i norske banker og finansinstitusjoner, og staten skal redusere sine eierandeler i private industribedrifter til maksimum 20% i det enkelte selskap.
VÅRE ELDRE
Norge er et U-land når det gjelder eldreomsorg. Det gjelder også våre syke og uføre, våre minstepensjonister, vår studerende ungdom og våre enslige.
U-hjelp til utlandet som feildisponeres i dag må stanses og midlene som på denne måten blir frigjort må nyttes til U-hjelp i vårt eget land. Avkastningen av de eldres oljemilliarder skal, sammen med de frigjorte U-hjelp midler, finansiere våre program.
Det er udemokratisk å nekte de eldre noen kroner av den oljeformuen de har vært med på å skape. Hvorfor skal de lide i totalt urimelige økonomiske vilkår. Det er en skam for velferdssamfunnet Norge. Politikere har sannelig trygget sin egen alderdom. De gir seg selv pensjoner de aller fleste andre bare kan drømme om. l år 2000 øket de sine egne pensjoner med kr. 33.000 pr. år. Lignende økninger blir det i tiden fremover, det har de også sørget for.
Eldre må integreres i grunnfamilien på en helt annen måte enn i dag. Vi vil hjelpe til med å gi de eldre et bedre sosialt kontaktnett enn det som dagens Norge tilbyr den. Samfunnets syn på eldre mennesker må endres.
Mange eldre dør en alt for tidlig død på grunn av underernæring, ensomhet, isolasjon og depresjon. De har så lite å se frem til. Vi skammer oss!
Sosialdemokratene vil legge til rette programmer som ved god hjelp fra familien, i den utstrekning det er mulig for familien, tilfører de eldre sosial stimulans og livslyst.
Vi vil at våre eldre skal:
- merke at vi trenger dem og all der hjelp de gir oss, ikke minst som besteforeldre;
- ha adgang til tilstrekkelig mat, husly, klær og helsetjenester;
- sikres retten til å leve i omgivelser som er trygge og tilpasset deres personlige behov til enhver tid;
- ha anledning til å bo hjemme så lenge de ønsker det, og det er mulig;
- ha adgang til sosiale og lovmessige tjenester som ivaretar deres selvstendighet, verdighet, trygghet og omsorg;
- ha mulighet til å utvikle eget potensiale;
- ha mulighet til å leve i verdighet og trygghet, uten å bli utnyttet eller utsatt for fysiske eller mentale overgrep;
- ha mulighet til en smule økonomisk handlefrihet slik at de har økonomi til å besøke familie, slekt og venner, og stikke til barnebarna en skilling nå og da, uten at de selv nå sulte av den grunn;
- behandles rettferdig, uavhengig av alder, kjønn, rase eller etnisk bakgrunn, funksjonshemming eller annen situasjon, og verdsettes uavhengig av sin personlige økonomiske situasjon.
Bygging av sykehjem og omsorgsboliger må tilpasset de behov våre eldre har. Utbyggingen må tilpasses det tallmateriale og de prognoser som Statistisk Sentralbyrå utarbeider når det gjelder veksten i aldersgruppene over 70 år. I utgangspunktet bør 90% av sykehjemsplassene planlegges som moderne enerom, og 10% som moderne dobbeltrom. Planene må imidlertid være fleksible og må kunne tilpasses de lokale behov.
Hvert sykehjem skal ha rett på en fast tilsynslege.
Eldre og funksjonshemmede som bor i omsorgsboliger skal ha rett på to plasser i styret for boligfeltet eller boenheten. Hvis mulig en representant fra de eldre og en fra de funksjonshemmede.
Eldre og funksjonshemmede som bor på sykehjem skal ha rett på to plasser i styret for sykehjemmet eller sykehjemmene. Hvis mulig en fra hver gruppe.
Sosialdemokratene ønsker et eldreombud i hvert fylke.
FORSKNING
Sosialdemokratene vil støtte forskning og teknologisk utvikling av nye energiformer.
Vi vil gi støtte til fortsatt medisinsk forskning i Norge.
Vi vil styrke universitetenes grunnforskning. I et moderne samfunn er forskning en nødvendighet.
Næringslivet og andre som nyter godt av forskningen bør bidra økonomisk. Der må tilrettelegges og skapes attraktive vilkår for de private bedrifter som driver forskning i eget regi.
Forskning er rettet mot fremtiden og er et viktig bidrag til å styrke konkurranseevnen til norske bedrifter ovenfor utlandet.
Vi ønsker at forskning rettet mot eldre skal forsterkes slik at vi bedre kan legge til rette og møte de fremtidige behovene for denne økende del av vår befolkning.
17.MAI - ERSTATNINGSFRlDAG
Mange land har en ordning som sikrer arbeidstakere en erstatningsfridag som kompensasjon for en lovbestemt fridag, eller høgtidsdag, når den faller på en lørdag eller søndag.
Vi i Generasjonspartiet mener at 17. mai er markering av en sp stor begivenhet at alle arbeidstakere skal ha en erstatningsfridag når 17.mai faller på en lørdag eller søndag, og at erstatningsfridagen skal være mandagen etter, som praktisert i Storbritannia. Alternativt kan den benyttes senere etter avtale med arbeidsgiver, som praktisert i Belgia.
Noen land har en ordning som setter erstatnningsfridagen til fredag om den lovbestemte fridagen faller på en lørdag, og til mandag om den lovbestemte fridagen faller på en søndag.
Ordningen vil neppe få noen merkbar økonomisk konsekvens for noen arbeidsgiver. De vil kunne spre kostnadene knyttet til erstatningsfridagen over mange år ved at de hvert år kostnadsfører midler som avsettes på fond.
Ordningen vil der i mot bringe fordeler som økt arbeidsglede og mindre fravær.
KULTUR
Landets store satsninger på prosjekt som nytt operahus må ikke på noen måte gå ut over kommunenes kulturarbeide.
Det er kommunene med sine lokalpolitikere som er vokterne av vårt levende kulturliv. Det er midlene i kommunebudsjettene som hvert år tildeles de mange tusen lokale lag og organisasjoner og holder disse i live og gir de muligheten til å utvikle seg.
Medlemmene de lokale idrettslag, sangkor, teatergrupper mm. bruker alt for mye av sin tid til å samle inn midler. Vi vil selvsagt ikke at den lokale «dugnadsånden» skal forsvinne, tvert i mot vil vi oppmuntre dette. Likevel lover vi å øke midlene ganske vesentlig fra sentralt hold til kommunene, øremerket for kulturarbeidet på det lokale plan.
MILJØ
Sosialdemokratene ser på kampen for bevaring av menneskenes og dyrenes habitat (leveområder) som en av sine viktige oppgaver.
Det er forurensingen av vann, jord og luft som er drepende.
Sosialdemokratene hevder at havet er en tilnærmet utømmelig matkilde for menneskene. Tar vi vare på våre hav så vil vi kunne fø alle som vil leve på denne planeten de neste tusen år.
Miljøet i havet og sjøer må beskyttes.
Igjen vil Sosialdemokratene henvende seg til kommunene. Det er kommunene som er nøkkelen til et sundt og levedyktig miljø. Vi vil ikke bare henvende oss til de norske kommuner, men alle kommunene rundt Nordsjøen. Sosialdemokratene vil derfor støtte og oppmuntre KIMO - Komunenes Internasjonale Miljø Organisasjon.
KIMO er den første og eneste internasjonale miljøorganisasjon på det lokalpolitiske nivå. Deres politikk går først og fremst ut på å feie for egen dør og utvikle en database som inneholder beste løsning på de miljøproblem som kommunene kan bli utsatt for. De vil fungere som vaktbikkjer og slå alarm når hensynet til miljøet taper prioritet for enkeltmenneskets grådighet.
Sosialdemokratene vil introdusere et nytt ord i det norske ordforråd «Miljøhygiene» .
Vi kan ikke fremheve strekt nok hvor viktig det er at vi innfører «Miljøhygiene» som fag i våre grunnskoler. Barn må tidlig få forståelse for at miljøhygiene er like så viktig som personlig hygiene.
NORD NORGE
Sosialdemokratene er for en smidig og fremsynt distriktspolitikk som vil sikre bosettingen og skape jevnbyrdige levevilkår i distriktene og Nord Norge. Vi vil ta tilbørlig hensyn til de helt spesielle forhold som råder i våre nordligste områder.
Vi er ikke villig til å sitte med hendene i fanget og se på at distriktene ikke får den del av landets ressurser som de har rett på. Vi vil fremme krav om forsert utbygging av veier for å gjøre all på trafikk på veiene billigere, tryggere, sikrere og mindre stressende.
Turisme er en viktig næringsgren. Dette er et satsingsområde som krever betydelig innsats, både fra offentligheten og det private næringsliv.
Norge bruker årlig vel 1 milliard kroner på subsidier til NSB. Våre to nordligste fylker har ingen jernbane. Vi krever derfor at ekstra midler avsettes hvert år for å forbedre stamveiene i Nord Norge. E6 bør over neste 20-års periode utbygges til firefelts motorvei fra Bodø til Kirkesnes.
Passasjeravgifter/flyplassavgifter bør fjernes i Nord Norge. I dag koster det mer å fly tur/retur Oslo- Tromsø enn det koster tur/retur Oslo-New York.
Vi vil sikre at råvarene fra hav og land i en langt sterkere grad blir foredlet i landsdelen for å hindre nedbygging og folkefraflytting.
Derfor - la oss få en ny Nord-Norge plan!
