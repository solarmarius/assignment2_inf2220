
Torsdag 26. mai 1994
Kristelig Folkeparti med familieaksjon:
STANDSMARKERINGER OVER HELE LANDET
Lørdag 28. mai har lokale KrF-lag standsaksjoner om familiepolitikk over hele landet. I alt blir det arrangert markeringer i 87 kommuner, og alle fylker i landet er representert. I tillegg har en rekke lokallag signalisert at de vil ha aksjoner senere, forteller generalsekretær Gunnar Husan i Kristelig Folkeparti.
-Standsaksjonene er et ledd i markeringen av 1994 som Familiens År. Familiepolitikken er som kjent et av de viktigste områdene for Kristelig Folkeparti, sier Gunnar Husan.
I materiellet som er blitt laget til denne aksjonen, setter man søkelyset på fire familiepolitiske områder: Kontantstøtte for å sikre valgfrihet for småbarnsforeldre når det gjelder omsorgsform, lik pensjon for gifte og samboende pensjonister, alkoholpolitikk og abortloven.
-Vi mottar stadig signaler om at folk er opptatt av disse fire områdene, enten enkeltvis eller samlet, og vi tror den politikk KrF står for i disse sakene vil være med og legge grunnlaget for en bedre hverdag for folk flest, sier generalsekretær Gunnar Husan i Kristelig Folkeparti.
