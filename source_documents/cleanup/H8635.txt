
4.10.2004
Senterpartiets parlamentariske leder Marit Arnstad i dagens trontaledebatt i Stortinget:
Gassferjene avslører Regjeringens passive næringspolitikk
-Spørsmålet om gassferjer skal bygges i Norge eller i Polen skal snart avgjøres. Det gjelder 500 arbeidsplasser i verftsindustrien. Det gjelder en kontrakt på 1,2 milliarder kroner. Hva gjør Regjeringen for å sikre at denne teknologien utvikles i Norge? Ingenting annet enn å skyfle ansvaret mellom departementene, sa Senterpartiets leder Marit Arnstad i trontaledebatten i dag.
Arnstad mente det både er mulig og nødvendig å føre en næringspolitikk som bygger opp under egne muligheter og fortrinn. Men, det må skje på en helt annen måte enn i dag. Da må kapital, utvikling og offentlige virkemidler tas i bruk til næringslivets beste.
-Vi må utnytte den kunnskapen og kapitalen som dette samfunnet sitter på og utvikle en ny og målrettet næringspolitikk. Det er den beste distriktspolitikk vi kan drive. For verdiene skapes i distriktene. Våre tre viktigste næringer; offshore, fiskeri og maritim sektor er alle plassert langs kysten og kystens befolkning må se disse verdiene igjen som utvikling av egne lokale samfunn, sa Marit Arnstad.
