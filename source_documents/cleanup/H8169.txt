
27.2.2004
Eli Sollied Øveraas, Stortingsrepresentant, Senterpartiet, Medlem av Stortingets familie-, kultur- og administrasjonskomite
Digitalt bakkenett - ei bru over den digitale kløfta
Med støtte frå Senterpartiet har Stortinget vedtatt å opne for utbygging av eit digitalt bakkenett for fjernsyn som skal erstatte dagens analoge nett. Det betyr at alle i landet innan 2008 vil få inn digitale sendingar og alt det inneber i form av større mangfald og betre teknisk kvalitet. Ei slik utbygging vil danne bru over den digitale kløfta som i dag skil dei som har tilgang til alt, og den millionen innbyggjarar som i dag berre har NRK, TV 2 og TV Norge.
I dag er det berre NRK1 og TV 2 som har tilnærma riksdekkjande distribusjon via bakkenettet åleine. Ved digitalisering av bakkenettet, føreset Senterpartiet at dei som i dag ikkje får inn NRK 2, vert først prioritert, slik at alle også kan få tilgang til denne kanalen. Då Stortinget i si tid sa ja til at NRK skulle få ein såkalla avlastingskanal, understreka fleirtalet ansvaret til NRK når det gjaldt å sikre fleire sjåarar tilgang til NRK2. Mange har peika på det urimelege i at lisensen er den same anten ein har tilgang til NRK2 eller ikkje. Gjennom ei digitalisering av bakkenettet vil vi få ei langt meir rettvis ordning enn det som har vore tilfellet før.
Landets yrkesfiskarar vil også få fordeler av digitaliseringa. Indirekte vil dette nemleg føre til at den havgåande fiskeflåten igjen får høve til å ta inn digitale radio- og TV-signal i område der dette har falle bort. Om lag 6.000 yrkesfiskarar som er borte frå heimen i opptil ni veker av gongen, vil såleis få betra livskvaliteten gjennom mottak av informasjon, nyheiter og underhaldning frå det norske samfunnet.
Stortinget har vedtatt at private skal stå for utbygginga av nettet. Norsk Televisjon (NTV), som er eigd av TV 2 og NRK, er den einaste aktøren som har ønskt å bygge ut det digitale nettet, og alt ligg no til rette for at dei skal få konsesjonen. Vi i Senterpartiet er glade for at NTV er seg sitt samfunnsansvar bevisst ved at dei vil vere brubyggjarar over den nemnte digitale kløfta og ved at dei ser på seg sjølv som eit nasjonalt heimevern for norsk språk og kultur ved at ålmennkringkastarane ikkje vert distanserte av kommersielle, utanlandske konkurrentar.
Medieverda har vore i rask endring sidan midt på 1990-talet. Vi har fått Internett, breidbandsnett, digital-TV og mobiltelefoni, berre for å nemne nokre av nyvinningane. No har Stortinget sagt ja til å modernisere fjernsynsnettet i Noreg. Dersom dei nye digitale media skal oppfattast som viktige forbetringar, må dei fyllast med innhald. Gjennom utbygging av eit landsdekkjande digtialt TV-nett kan dei norske ålmennkanalane bli reelle lokomotiv for medieutviklinga. Senterpartiet håper at når dei analoge TV-sendingane er slått av, vil dei norske ålmennkanalane setje inn ressursar på å utvikle framtidsretta digitale TV-program og tenester.
Senterpartiet ser det og som viktig at det setjast av kapasitet til ein open kanal som skal gi frivillige organisasjonar, livssynsorganisasjonar og andre ikkje-kommersielle verksemder sendetid på rimelige vilkår. Likeins vil eg peike på at ein bør reservere kapasitet i bakkenettet for kunnskapsformidling frå til dømes høgskular og universitet.
