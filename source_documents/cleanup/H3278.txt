
Dato: 10. Juli 2000
Fra stortingsrepresentant Arne Lyngstad, kirkepolitisk talsmann for Kristelig Folkeparti
LOVFEST DÅPSOPPLÆRINGEN
Rapportene fra det frivillige barnearbeidet innen kirken er alarmerende. Vi trenger å lovfeste retten til dåpsopplæring i kirken for å gi barna opplæring i den kristne tro og sikre oppslutning om folkekirken. Kristelig Folkeparti vil i høst utfordre Stortinget til å gi sin prinsippielle tilslutning til en slik lovfesting, opplyser Arne Lyngstad, kirkepolitisk talsmann i Kristelig Folkeparti.
- Det er alarmerende for oppslutningen om folkekirken når under 10 prosent av barna deltar i søndagsskolen. Samtidig melder kristne organisasjoner om nedgang i barnearbeidet. Kirken trenger derfor en bedre dåpsopplæring. En lovfestet rett til dåpsopplæring vil kunne gi det, mener Lyngstad.
- Det holder ikke for folkekirken at skolen underviser i kristendomskunnskap med religions- og livssynsorientering. Skolen gir innføring i og kunnskap om kristendommen, men kirken må få ressurser til sin egen trosopplæring i trå med dåpens begrunnelse. Ved at kirken kan gi et tilbud om dåpsopplæring til barna er den med på å gi barna et eget ståsted i møte med barn med andre livssyn. En dåpsopplæring i regi av kirken vil slik støtte opp om skolens KRL-fag som legger vekt på at eleven skal kjenne sitt eget religiøse ståsted for å være trygge i møte med andres livssyn.
- Jeg har forventninger til det statlige dåpsopplæringsutvalget som kommer med sine forslag i høst, og at utvalget skisserer en ramme for hvordan kirken kan styrke sin dåpsopplæring. Uten en slik styrking frykter jeg tilhørigheten til og oppslutningen om kirken vil svekkes. Dermed svekkes også folkekirken og kristendommens plass i det norske samfunn, sier Arne Lyngstad.
