
Stortinget, 29. mars 2001
FREMSKRITTSPARTIETS
STORTINGSGRUPPE
fra stortingsrepresentant Øyvind Vaksdal(FrP)
STORTINGSFLERTALLET GIR BORT ARVESØLVET
- Det er hårreisende at et flertall på Stortinget nå går inn for å selge store deler av SDØE porteføljen gjennom et rettet salg til enkelte selskaper, sier Fremskrittspartiets olje- og energipolitiske talsmann Øyvind Vaksdal, etter at det i går kveld ble kjent at det var inngått et bredt kompromiss om dette mellom Ap, Høyre, KrF og Venstre.
- Et rettet salg mot enkelte selskaper vil aldri gi staten riktig pris for andelene, og vil i verste fall medføre rabatter i milliardklassen til de utvalgte selskapene. Dette vil i tillegg svekke norsk sokkels konkurransekraft i og med at norske selskaper med statlige eierinteresser blir forfordelt. Denne proteksjonismen kan i verste fall også svekke de norske selskapenes muligheter internasjonalt, sier Vaksdal.
- Fremskrittspartiet er ikke uenig i at noe av SDØE porteføljen selges, men da må auksjonsprinsippet legges til grunn slik at alle selskapene kan være med å by på andelene. Dette vil gi staten og det norske folk langt høyere inntekter og i tillegg bidra til en bedre opprydding i teigblandingen på sokkelen avslutter Vaksdal.
