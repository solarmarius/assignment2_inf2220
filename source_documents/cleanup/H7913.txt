
16.10.2003
Siv Jensen, stortingsrepresentant, Fremskrittspartiet
Kommentarartikkel
APs selektive hukommelse
I over et halvt år har APs stortingsrepresentanter gjentatte ganger beskyldt FrP for alt som er vondt i Norge. Feilaktige påstander om at FrP har snudd i politiske saker gjentas gang på gang, til tross for at de er tilbakevist. De faktiske forhold holder APs representanter seg unna dersom det ødelegger argumentasjonsrekken.
Siste ute er APs Torny Pedersen som feilaktig beskylder FrP for å stå ansvarlig for innføring av full arbeidsgiveravgift i Norge. Denne påstanden begrunner ofte AP med å sitere bruddstykker fra et hemmelig møte i Stortingets EØS-utvalg den 21. mars 2003. Blant annet siteres jeg på å gi Regjeringen støtte for arbeidet som er gjort. Pedersen fremstiller samtidig AP som den heltemodige forsvarer av differensiert arbeidsgiveravgift ved å vise til APs kritikk mot Regjeringen. Men hvorfor kan ikke APs representanter fortelle hele historien for en gangs skyld? Naturlig nok fordi dette ville ødelagt APs selektive fortolkning av verden. Men helheten er viktig, så la meg fullføre historien:
I ovennevnte møte sa FrP også: "Men vi må selvsagt ta forbehold om intern behandling [om arbeidsgiveravgiften] hos oss, og også om at det som Regjeringen kommer tilbake med i budsjettet for 2004, er av en slik karakter som beskrevet her." Vi tok altså forbehold om støtte til Regjeringen basert på hva Regjeringen til slutt kom til å gjøre.
I samme møte sa Jens Stoltenberg: "Det vi [Stortinget/Regjeringen] nå er i ferd med å gjøre, kanskje med Arbeiderpartiets støtte - jeg innrømmer det - er å søle til den beste distriktspolitiske ordningen vi har." Dette taler for seg selv - kanskje det er lettest for AP å være ærlig når man ikke tror offentligheten hører?
Pedersen unnlater også å nevne neste kapitel i denne historien - Stortingets behandling av revidert nasjonalbudsjett i juni 2003, hvor AP unnlater å sikre flertall for en FrP-merknad som kritiserer Regjeringens unnfallenhet rundt bruken av ODA, Protokoll 3. En flertallsmerknad fra opposisjonen ville gitt viktige signaler til Regjeringen, med det ønsket AP altså ikke. Det er ikke nok å skrive om det i et leserbrev i etterkant! APs kritikk mot Regjeringen er lite annet enn tom retorikk.
Pedersens påstand om at FrP sluttet opp om Regjeringens linje er altså misvisende. I stedet må AP snart ta ansvar for at de ikke følger opp sin skarpe retorikk ved å vise handlekraft på Stortinget. Det evner kun FrP og SV i denne saken, dessverre.
