
Fredag 31. mars 1995
Stortingsrepresentant Ola T. Lånke (KrF):
STATEN RAMMER PRIVATE ORGANISASJONER
-Frivillige og humanitære organisasjoner opplever staten fratar dem store inntekter gjennom den sterke satsingen på statlige pengespill. Det er disse organisasjonene som i stor grad betaler regningen for dette gjennom tapte lotteriinntekter. Det sier stortingsrepresentant Ola T. Lånke (KrF, Sør-Trøndelag), som onsdag tar dette opp i Spørretimen.
"Hva vil statsråden gjøre for å hindre at de private organisasjonene fortsetter å bli tapere i kampen om lotteriinntektene?" er spørsmålet Ola T. Lånke stiller kulturminister Åse Kleveland.
-Sammenhengen mellom sterk økning av inntektene til statlige pengespill og drastisk nedgang i de private organisasjonenes lotteriinntekter, er lett å påvise. Organisasjonene har ingen mulighet for å konkurrere med de satlige spillene som lokker med svære milliongevinster. De statlige spillene har derfor alle konkurransefortrinnene på sin side, sier Ola T. Lånke. (KrF-Press/NPE)
