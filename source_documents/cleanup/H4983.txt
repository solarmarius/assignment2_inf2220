
Stjørdal 11. august 2001:
Senterpartileder Odd Roger Enoksen
- Senterpartiet utsteder distriktskontrakt
- Vi står ved et veiskille i distriktspolitikken. Mange er heftig og forbannet over utviklingen. Folk forstår ikke at det ikke er mulig å opprettholde servicetilbud og arbeidsplasser ute i distriktene. Senterpartiet vil derfor utstede en kontrakt med distrikts ­ Norge for de neste 4 årene, sa Senterpartileder Odd Roger Enosen i sin tale ved partiets valgkampåpning i Stjørdal i dag.
- Selvsagt vil dette koste! Men alternativet er langt verre, sa Enoksen. Den sentralisering vi nå opplever ­ av bosetting, av makt og av kapital vil over tid få dramatiske konsekvenser. Store deler av landet vil i løpet av noen tiår være ubebodd dersom vi skal la markedsliberalistene styre utviklinga, .
- En stadig sterkere befolkningskonsentrasjon i Oslo-gryta har også sin pris i form av økende miljøproblemer, høyere boligpriser, flere og lengre køer, mer kriminalitet og økt rusmisbruk. Tro det eller ei, men jeg er like opptatt av at de som bor i Oslo skal ha det godt som at de som bor i Berlevåg skal det. Vi vil ikke gi avkall på alle de investeringer som er lagt ned rundt omkring i det ganske land i arbeidsplasser, veier, boliger,telefon og elektrisitet for å bygge opp på nytt i Oslo med de problemer det vil medføre for de som har valgt å bo i Oslo, påpekte Enoksen.
- Det betyr selvsagt ikke at vi vil bruke tvang i forhold til hvor folk skal bo slik enkelte påstår. Nei, vi vil legge til rette for valgfrihet for den enkelte. Desentralisering og lokal forankring kommer ikke av seg selv. Det må stilles krav til lokal forankring i oppdrett og fiskerinæringa. Det må legges til rette for lokalt eierskap gjennom skattesystemet. Det må lønne seg å arbeide i egen bedrift, og å la pengene arbeide i bedriften. Det må settes inn målrettede tiltak for å skape et variert arbeidsmarked også i distrikts-Norge, slik vi gikk i gang med i min tid som kommunalminister gjennom satsning på tre grep som hang sammen: Den digitale allemannsretten, utflytting av statlige arbeidsplasser og satsning på næringshagene, sa den tidligere kommunalministeren Enoksen.
- En rapport som ble lagt fram i går bekrefter det vi sa i 1999: Å bygge ut bredbånd eller annen ny teknologi etter markedsprinsippet er ikke mulig dersom alle skal sikres det samme tilbud. Regjeringas strategi for bredbåndutbygging er dømt til å mislykkes. Statlig deltakelse er nødvendig: Dette vil koste milliarder. Men også Bergensbanen kostet i sin tid et helt statsbudsjett. Hvis ikke staten hadde bidratt til utbygging av telefon og strøm, ville en stor del av landet vært uten denne helt nødvendige infrastrukturen, sa Senterpartileder Odd Roger Enoksen.
Enoksen forpliktet i sin tale Senterpartiet arbeide for følgende
11-punktskontrakt i neste stortingsperiode:
1. Snu flyttestrømmen og skape livskraftige samfunn i hele landet.
2. Sikre alle likeverdige tjenester uavhengig av hvor man bor (post)
3. Flytte ut og desentralisere minst 6.000 statlige arbeidsplasser i løpet
av perioden.
4. Forbedre kommuneøkonomien slik at kommunene blir i stand til å
opprettholde grendeskolene, gi tilbud om billigere og bedre barnehager, og
fortsatt bygge ut eldreomsorgen.
5. Si nei til tvangssammenslutning av kommuner
6. Redusere reise- og transportkostnadene i distriktene gjennom lik
bensinpris over hele landet, gratis ferje på riksvegnettet, reduserte
flypriser det ikke er andre gode kollektive tilbud.
7. Ruste opp og bygge ut vegnettet for å sikre næringsliv og bosetting i
distriktene.
8. Øke reisefradraget for arbeidsreiser.
9. Sikre bredbånd til alle. Alle skal ha tilgang til teknologisk
infrastruktur til samme tid og lik pris.
10. Gjøre regionale høyskoler og forskningsinstitusjoner til sentrale
utviklingsaktører i samarbeid med næringsliv og offentlig sektor.
11. Gi distriktsnæringene en ny giv. Sikre rekruttering og lokalt eierskap
i fiske , landbruk, havbruk og næringsliv for øvrig.
