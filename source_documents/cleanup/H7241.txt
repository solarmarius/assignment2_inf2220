
30.06.03
KrFU
Vend det døve øret til, Einar!
Oljedirektoratet anbefaler nå at Norge leter etter olje utenfor blant annet kysten av Lofoten. Kristelig Folkepartis Ungdom (KrFU) advarer sterkt mot at det blir åpnet for leting etter oljeforekomster i nye havområder.
KrFU oppfordrer olje og energiminister, Einar Steensnæs, til å gå imot Oljedirektoratets anbefaling. Den beste måten å redusere forurensing fra oljeindustrien er ikke å åpne nye havområder for olje- og gassproduksjon.
- Hvorfor skulle man lete etter olje dersom man ikke ønsker å utvidet produksjonen? spør KrFU-leder, Per Steinar Osmundnes.
Kristelig Folkepartis Ungdom ønsker ikke at oljeinntektene skal være Norges eneste framtidshåp. Norge har som kystnasjon tilgang på rike havressurser, noe havområdet utenfor Lofoten er et godt eksempel på. Potensialet for videreutvikling av fiske- ressursene stort. En slik videreutvikling fordrer imidlertid at havområdene holdes fri for oljeforurensing. Nettopp derfor ønsker KrFU å oppfordre olje- og energiministeren til å vende det døve øret mot Oljedirektoratets anbefaling.
Konsekvensutredningen for oljeutvinning i Barentshavet, er ennå ikke klar. Oljedirektoratet er høringsinstans for denne utredningen, som er bestilt av Olje- og energidepartementet.
- Det er uprofesjonelt og underlig at Oljedirektoratet uttaler seg i denne saken, før de får utredningen til høring, og før de kjenner resultatet av den, understreker KrFU-leder, Per Steinar Osmundnes.
