
Vedtatt 23. november 2002
Høyre
Sør-Trøndelag Høyres Fylkestingsprogram 2003-2007
INNLEDNING
Verdigrunnlag
"Høyre vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid." (Høyres formålsparagraf.)
Mulighetenes fylke
Sør-Trøndelag er mulighetenes fylke. Det er rikt både på naturgitte og menneskelige ressurser. Skal mulighetene våre bli virkeliggjort må folk med vilje og evne til å skape noe gis rom til å utfolde seg. Politiske myndigheter må både legge til rette for en positiv utvikling, og unngå å bremse næringslivet gjennom unødvendige reguleringer.
Sør-Trøndelag Høyres fylkestingsprogram for perioden 2003-2007 bygger på tre hovedpilarer:
Kunnskapsfylket Sør-Trøndelag
Høyre vil utvikle utdanningssektoren i fylket vårt til å være blant de ledende kunnskapsmiljøene i Norge. God utdanning på alle nivåer er en forutsetning for å kunne sikre velferden i fylket vårt, og krever en gjennomgående høy kvalitet på opplæringen fra grunnskole til høyere utdanning.
Nyskapingsfylket Sør-Trøndelag
Et solid næringsliv gir arbeidsplasser og midler til offentlige velferdsgoder. Sør-Trøndelag skal være et attraktivt sted for å drive næringsvirksomhet og for å starte ny virksomhet. Det må legges til rette for en positiv utvikling gjennom for eksempel arealutviklingen. Det offentlige må også redusere de faktorer som bremser næringsutviklingen, som unødvendige reguleringer og byråkrati.
Trygge nærmiljø
Det er mange faktorer som avgjør om folk trives i regionen vår: Godt miljø, allsidig kulturtilbud, en effektiv kriminalitetsbekjempelse og et velfungerende nettverk for mennesker som faller utenfor er på hver sin måte med på å gjøre Sør-Trøndelag til et trygt og godt sted å bo.
Fylkeskommunens fremtid
Høyre ønsker å begrense byråkratiet, og å effektivisere offentlig forvaltning og tjenesteproduksjon. Organiseringen av det offentlige i tre nivåer - kommuner, fylkeskommuner og stat - er for kostbar og uhensiktsmessig. Derfor vil Høyre avvikle fylkeskommunen som forvaltningsnivå. Vi vil at fylkeskommunens oppgaver legges under andre folkevalgte organers myndighet. Inntil fylkeskommunen eventuelt blir lagt ned rår den over store ressurser på vegne av befolkningen. Høyre gjør i dette programmet rede for hvordan vi vil forvalte dem best mulig.
Bedre organisering gir bedre tjenester
Det viktigste er at jobben blir gjort på en god måte, ikke hvem som gjør den. Høyre vil sikre kvaliteten på de tjenestene det offentlige yter gjennom konkurranseutsetting av tjenesteproduksjonen og økt valgfrihet til innbyggerne. Høyre vil flytte makt og innflytelse fra det offentlige til innbyggerne, og vil sikre publikum mest mulig innsyn i fylkets beslutningsprosesser. Samtidig vil Høyre holde et kritisk fokus på ressursbruken innen fylkeskommunen. Innbyggerne må sikres best mulig tjenester innenfor de tilgjengelige rammene.
KUNNSKAPSFYLKET SØR-TRØNDELAG
Et mangfoldig kunnskapssentrum
Sør-Trøndelag er et yrende kunnskapssentrum med blant annet NTNU, Høgskolen i Sør-Trøndelag og Sintef som viktige og ledende institusjoner. Kunnskapsmiljøene gjør viktig kompetanse tilgjengelig for regionen vår, og er en drivkraft for hele regionen. Dette blir viktige fortrinn i årene som kommer. Høyre vil derfor jobbe for å sikre utdanningsinstitusjonene og forskningsmiljøene i Sør-Trøndelag gode rammevilkår. Utdanningssystemet i Sør-Trøndelag, fra grunnskole til høyere utdanning, må være blant de ledende i Norge. Bredden i høyere utdanning må videreutvikles for å gi studenter i regionen et komplett studietilbud, blant annet gjennom oppretting av et juridisk fakultet ved NTNU.
Økt mangfold
Høyre vil ha en skole preget av kreativitet, skaperevne og nysgjerrighet. Økt mangfold, både innen den offentlige skolen og i form av flere private skoler, og frihet til å velge skole er blant redskapene som kan styrke kvaliteten i skolen. Høyre ønsker fortsatt et desentralisert skoletilbud i videregående skole, men er åpen for å vurdere enkeltskolers tilbud.
Ansvar for egen læring
Dagens elever vil møte et arbeidsmarked som er mindre preget av definerte oppgaver, men som setter desto større krav til selvstendighet, fleksibilitet og initiativ. Skolen må gjenspeile disse utfordringene og forberede elevene på å møte dem. Høyre vil styrke elevenes mulighet til medvirkning i skolen, eleven må ha ansvar for egne valg og for egen læring. I samarbeid med skolen må eleven kunne ta valg som angår sin opplæring, både hva angår tempo og vanskelighetsgrad.
Fritt skolevalg
I dag kan bare elever i Trondheimsområdet fritt velge mellom flere skoler når de skal søke seg inn på videregående opplæring. Høyre vil fjerne denne urettferdigheten, og utvide ordningen med fritt skolevalg til å gjelde alle elevene i Sør-Trøndelag.
Private skoler
Høyre ser positivt på opprettelsen av private skoletilbud i fylket, private skoler gir et nyttig supplement og en sunn konkurranse til fylkets øvrige skoler. For å sikre at valgfriheten mellom offentlige og private skoler blir reell for alle elever vil Høyre at offentlige og private skoler skal ha mest mulig like rammevilkår.
Styrket veiledning
Veiledningen som gis elevene må bedres, både før og under videregående utdanning. Høyre vil jobbe for å styrke kompetansen i, og omfanget av, rådgivningstjenesten, både i ungdomsskolen og i den videregående skolen. Veiledningen må få mer karakter av å være en karriereveiledning, som gir elevene mulighet til å velge en opplæring tilpasset egne evner og ønsker. Høyre vil også at elevene i større grad får kontakt med næringslivet der de bor i grunnskolen og mens de går på grunnkurs i videregående opplæring. På denne måten kan faren for at eleven velger en utdanning som ikke passer for seg reduseres. Målet er at så få elever som mulig skal måtte ta omvalg eller benytte seg av allmennfaglig påbygning.
Mer ansvar til den enkelte skole
Høyres forslag til forbedringern av den videregående skolen forutsetter et skolesystem der hver enkelt skole tilrettelegger sitt eget undervisningstilbud og hvor skolens ledelse, lærere og elever deltar på en mer aktiv måte. Skoler med større ansvar for egne undervisningsmetoder gir bedre resultater og større trivsel for både elever og lærere. Fylkeskommunen må derfor gå fra detaljregulering til målstyring av skolene - vi skal ikke fortelle skolene hvordan de skal gjøre jobben, men hvilke mål de skal nå. Høyre vil fristille skolene mest mulig, og vil gi større myndighet og klarere ansvar til skolens ledelse. Høyre vil vurdere om det er hensiktsmessig å gjøre skolene til egne foretak.
Skolevurdering
Høyre ønsker en kontinuerlig evaluering av resultater og innhold ved både de offentlige og private videregående skolene i Sør-Trøndelag. Vurderingene skal skje ved normerte prøver for å måle kunnskap og elevundersøkelser der eleven gis mulighet til å komme med tilbakemeldinger. Dette skaper sunn konkurranse mellom de enkelte skolene og bidrar til å avdekke forbedringsmuligheter. For skoleeier vil det også bli et viktig verktøy i sin målstyring for å gi elevene en god videregående opplæring. Resultatene må være offentlig tilgjengelige på skolenivå, slik at elevene får et bedre grunnlag for å velge når de søker opptak i skolen.
Bedre bruk av ressursene
Styringen av ressursene i den videregående skolen må bli bedre og mer målrettet. Høyre ønsker at ressursene skal følge eleven. Dette vil sikre at skolene får finansiert de elevplassene de faktisk har, og gjøre skolene bedre i stand til å håndtere svingninger i søkningen. Høyre vil sikre elevene et trygt og helsefremmende arbeidsmiljø, der tilgjengelighet for alle og inkludering er bærende prinsipper.
NYSKAPINGSFYLKET SØR-TRØNDELAG
Grunnlaget for velstanden
Nye bedrifter etableres og gamle avvikles i et høyere tempo enn før. Utviklingen stiller større krav til omstilling, men byr også på store muligheter for land som greier å utvikle et klima for nyskaping og entreprenørskap. Sør-Trøndelag må bli et mer attraktivt sted for investeringer og utvikling av nye ideer og virksomheter, og lokale og regionale myndigheter må legge til rette for nyskaping. Verdiene næringslivet skaper, er grunnlaget for hele samfunnets velstand. Familienes økonomi, arbeidsplassene og kvaliteten på offentlige velferdstjenester avhenger av næringslivets konkurransekraft og evne til å utvikle og fornye seg.
Ta hele fylket i bruk
Den fremtidige verdiskapingen i Sør-Trøndelag bygger på foretaksomhet og innsatsvilje i et mangfold av store og små bedrifter. Høyre vil styrke satsningen på kontakt mellom skolen og næringslivet for å sikre at det gis et opplæringstilbud i tråd med arbeidslivets behov. For at næringspotensialet hele fylket skal kunne tas i bruk er det en forutsetning at nye kommunikasjonsløsninger er tilgjengelig. Høyre vil derfor vurdere om det offentlige skal investere i for eksempel bredbåndsutbygging i de tettsteder i regionen hvor markedet ikke skaffer tilgang til denne teknologien.
Styrking av utdanning og forskning
Arbeidslivets tilgang på kompetent arbeidskraft må sikres, gjennom en styrking av utdanningstilbudet og forskningsmiljøene i Sør-Trøndelag. Vi vil arbeide for økonomiske ordninger som stimulerer forsknings- og utviklingsarbeidet i trønderske bedrifter og som styrker samarbeidet mellom bedrifter og forsknings- og utdanningsinstitusjoner. Høyre ønsker å sikre studenter i Midt-Norge et fullverdig studietilbud i regionen. Derfor vil vi arbeide for å styrke de desentraliserte studietilbudene. Staten har pålagt fylkeskommunene å forvalte de statlige midler som tidligere ble brukt til regional utvikling. Høyre vil bruke disse midlene til å styrke kompetanseutviklingen i Sør-Trøndelag.
Forenkling og reduksjon av skjemaveldet
Høyre mener at næringslivet må få bruke mer tid på produktiv virksomhet og slippe å bruke tid og krefter på å tilpasse seg et uoversiktlig og komplisert offentlig regelverk. Henvendelser og søknader til det offentlige som ikke er besvart innen en bestemt frist må godkjennes automatisk. Det må ryddes opp i skjemaveldet og forskriftsjungelen, og kommunesektoren må ta sin del av dette arbeidet gjennom å forenkle og klargjøre kravene til næringslivet i kommunale planer. For å styrke verdiskaping og utvikling i småbedriftene, vil Høyre bruke anbudskonkurranser i offentlig tjenesteproduksjon.
Mer attraktivt for næringsvirksomhet
For å sikre at kommunene finner det attraktivt å få nytt næringsliv i sitt område krever Sør-Trøndelag Høyre at en andel av beskatningen av næringslivet skal tilfalle kommunene direkte. Høyre vil gi kommunene større muligheter til å legge til rette for lokal næringsutvikling, blant annet gjennom større lokal råderett over arealbruken. Fylkeskommunen skal utelukkende bruke sin innsigelsesmulighet mot kommunale planvedtak dersom disse berører fylkeskommunens ansvarsområder direkte.
Naturgass må bli tilgjengelig i regionen
Gassressursene i Norskehavet må gjøres tilgjengelig for innenlands industriutvikling og verdiskaping. Gasskraftverk, gassferger og andre prosjekter basert på naturgass vil i tillegg gi en betydelig miljøgevinst. Høyre vil derfor arbeide for at rammevilkårene for innenlands bruk av naturgass blir bedre. Sør-Trøndelag Høyre skal arbeide for at staten medvirker økonomisk til infrastruktur for gass.
Bedre rammevilkår for havbruk og fiskeri
Oppdrettsnæringen er hemmet av et stivbent lov- og regelverk. Sør-Trøndelag Høyre ønsker at det skal frigis flere områder langs vår kyst til etablering av oppdrettsvirksomhet, så lenge dette ikke medfører økt fare for sykdom i anleggene. Videre vil Sør-Trøndelag Høyre arbeide for at det skal bli lettere å etablere seg i næringen, samt at det skal bli enklere å realisere det produksjonspotensialet som allerede ligger i bevilgede konsesjoner og lokaliteter. Regionale kystverneplaner må utformes slik at de ikke hindrer utviklingen av havbruksnæringen. Rammevilkårene for yrkesfiskere og fiskeforedling må bedres.
Landbruk
Landbruket er en viktig næring i Trøndelag, både som ren primærnæring og gjennom de arbeidsplasser som kommer i tilknyttede næringer. Jordbruket er tillagt et betydelig ansvar for bosetting, biologisk mangfold og matvaresikkerhet, samt bevaring av kulturlandskapet. Høyre mener det offentlige bør gi tilskudd for produksjon av disse offentlige godene, mens inntektene fra den løpende matproduksjonen i større grad må komme fra markedet. Sør-Trøndelag Høyre vil styrke eiendomsretten i landbruket, og vil derfor liberalisere reglene for omsetning av landbrukseiendommer. I fylkeslandbruksstyret vil vi arbeide for at kjøper og selger av slike eiendommer får avgjøre kjøpesummen. Det offentlige skal vise tilbakeholdenhet med ekspropriasjon. Ekspropriasjon skal kun benyttes der viktige samfunnsinteresser bare kan løses på denne måten. Det er viktig at man ved reguleringsarbeid legger stor vekt på det kommunale selvstyre og den private eiendomsrett. Der det er nødvendig med ekspropriasjon på grunn av for eksempel vei- og skoleutbygging må det ytes full erstatning i henhold til Grunnlovens §105.
Mer effektive veiløsninger
Høyre vil ha en sterkere satsing på samferdsel som kan øke effektiviteten og konkurransekraften i norsk næringsliv. Det er en klar sammenheng mellom gode transportløsninger og et konkurransedyktig næringsliv. Veinettet er våre viktigste transportårer. Det trønderske næringslivet har store ulemper på transportsiden, som flaskehalser i veinettet og lange transportveier til de viktigste markedene. Dette gjør det nødvendig å satse på investeringer i veier, havneanlegg, luftfart og elektroniske kommunikasjonsløsninger. Det må i størst mulig grad åpnes for at private kan ta deler av disse investeringene. Sør-Trøndelag ligger langt etter de fleste deler av landet i oppfylling av Nasjonal Transportplan. Dette gjør at standarden på våre riksveier nå er dårligere enn i store deler av landet. Sør-Trøndelag Høyre vil arbeide for å redusere dette gapet, og for at Sør-Trøndelag får en større andel av de nasjonale investeringene i veiformål.
Nei til veiprising og rushtidsavgift
Bilbruk er allerede pålagt svært store avgifter fra statens side. En ytterligere belastning gjennom finansiering av veiprosjekter i fylket med bompenger vil øke disse ulempene for både innbyggere og næringslivet. Høyre er derfor svært skeptisk til å igangsette flere bompengeprosjekter, og avviser å innføre veiprising eller rushtidsavgift i sentrale deler av fylket.
Styrking av fylkesveiene
Drift og vedlikehold av fylkesveiene i Sør-Trøndelag har i en årrekke blitt underbudsjettert av flertallet på fylkestinget, med det resultat at veiene enkelte steder har brutt sammen i teleløsningen. Høyre vil sikre fremkommeligheten på fylkesveiene, og vil styrke bevilgningene til veiformål. For å sikre at ressursene blir brukt mest mulig effektivt vil Høyre at alle veiprosjekt skal legges ut på anbud.
Fergesamband
Kapasiteten i fergesamband må være godt tilpasset næringslivets og andre trafikanters behov, og det bør satses på etablering av gassferger.
TRYGGE NÆRMILJØ
Trygg hverdag
Trygghet er en fundamental verdi for det enkelte menneske. Det er dessuten en grunnleggende forutsetning for menneskers livskvalitet, bedrifters og institusjoners trivsel, fremtidstro og engasjement. Trygghet er mye mer enn å kunne ferdes uten bekymring på dag- og kveldstid. Vårt trygghetsbegrepet strekker seg også til at man skal være trygg for at man får behandling dersom man blir syk, og trygg for miljøets utvikling. Det offentliges ansvar for innbyggernes trygghet gjennom ivaretas skoleverk, helsetilbud, rus- og kriminalitetsbekjempelse og miljøvern.
Bekjempelse av rusproblemer
Bruk av rusmidler blant unge utgjør et stadig økende problem. Denne utviklingen er en av årsakene til at stadig flere unge trenger hjelp innen barne- og ungdomspsykiatrien. Høyre mener at skolene skal være mer aktive i det forebyggende arbeidet. Dette må skje gjennom et aktivt samarbeid med foreldre, politi, frivillige organisasjoner og skolehelsetjenesten.
Sikring av helsetilbudet
De fleste av oss trenger på et eller annet tidspunkt i livet hjelp fra helsevesenet, enten det gjelder barne- og familievern, tannhelse, psykisk eller fysisk helse eller plass på sykehjem. For Høyre er det ikke viktig hvem som utfører disse tjenestene, men at man får god og riktig hjelp til riktig tid. Fylkestinget må derfor være en pådriver for å styrke og forbedre helse- og omsorgstilbudet i regionen vår. Høyre ønsker å sikre gode rammevilkår til de frivillige organisasjoner som arbeider innenfor helsesektoren.
Tilgjengelighet for alle
Deltagelse i samfunnslivet forutsetter at det legges rammer i våre felles rom som skaper tilgjengelighet for alle. Høyre vil ved planlegging av arealbruk og ved prosjektering av offentlige bygg legge vekt på å fjerne de barrierer som de med ulike handikap opplever i hverdagen.
Miljø for fremtidens generasjoner
Et viktig prinsipp for Høyre er at miljøet skal overleveres til neste generasjon i like god eller bedre stand enn da vi selv overtok det. Tilgang på rent miljø, urørt natur og grønne lunger må sikres alle, både nå og i fremtiden. Dette må gjøres gjennom en langsiktig politikk der det legges vekt på bærekraftig ressursbruk. Alle har ansvar for en bærekraftig utvikling og Høyre mener at fylkeskommunen har et spesielt ansvar for å være en forgangsvirksomhet når det gjelder gjenbruk og energibruk.
Satsning på kollektivtransport
Sør-Trøndelag Høyre ser at veksten i bilbruken gir en rekke utfordringer. Bruk av bil belaster miljøet, og trafikkulykker gir en betydelig menneskelig og økonomisk belastning på samfunnet. Samtidig ser vi at befolkningen og næringslivet i vårt fylke er fullstendig avhengig av både nærings- og persontransport på vei. I tettbygde strøk av fylket er et velutbygd og velfungerende kollektivsystem en forutsetning for gode trafikale forhold og et godt miljø. Høyre vil derfor satse bevisst på styrking av kollektivtrafikken i Trondheimsregionen, og vil arbeide for at Trondheim kommune overtar ansvaret for kollektivtilbudet i sitt område. Utenfor Trondheimsregionen må trygg transport til og fra skole sikres, og dette tilbudet må også benyttes til å gi andre trafikanter et kollektivtilbud. Vi vil også innføre ordningen med ungdomskort, for å gjøre kollektivtransporten mer attraktiv for ungdom. Høyre vil legge all kollektivtrafikk i Sør-Trøndelag ut på anbud. For å redusere ulempene bilbruken medfører vil vi i stedet satse på positive virkemidler for å få folk til å bruke kollektivtransport, særlig der befolkningen bor så tett at det er mulig å få til et rasjonelt og attraktivt kollektivtilbud. Slike tiltak kan være innfartsparkering ved kollektivknutepunkter i utkanten av tettbygde områder, flere kollektivfelter inn mot tettsteder samt styrking av bevilgningene til kollektivtrafikken for å sikre hyppige avganger, regularitet og komfort.
Et levende kulturmiljø
For Høyre har kultur i vid forstand en egenverdi. Vår kulturarv bærer i seg de verdier samfunnet er bygget på. Høyre vil bevare verdifulle kulturminner og kulturuttrykk.
Et levende kulturliv bidrar til å skape trygghet og tilhørighet. De profesjonelle kunst- og kulturmiljøene bidrar med viktige tilbud til befolkningen, og gir ringvirkninger for resten av kulturlivet. En god drift av disse er såkorn for alt annet kulturarbeid, og det frivillige kultur må få nyte godt av kompetansen de profesjonelle miljøene besitter. For Høyre er det en prioritert oppgave å gi de frivillige organisasjonene gode arbeidsvilkår. Kulturtilbudet har avgjørende betydning for det enkelte menneskets livskvalitet og utfoldelsesmuligheter, og bidrar til å skape levende og trygge oppvekstvilkår. Høyre mener det offentlige skal støtte eller drive viktige kulturtilbud som ikke kan drives uten slik støtte. Institusjonsteatre og museer er blant slike tilbud. Fylkets profesjonelle kulturmiljø må få rammer til å videreutvikles.
Mer målrettet bruk av ressurser til idrett
Befolkningen er mindre fysisk aktiv enn tidligere, dette kan føre til økte helseproblemer og dermed belastninger på helsetjenestene. Det er derfor et mål å stimulere til at befolkningen til å være mer fysisk aktiv. Dette kan best oppnås gjennom styrke breddeidretten og å bruke kompetansen som idrettens organisasjoner besitter. Fylkeskommunen fordeler blant annet spillemidler på vegne av staten. Høyre vil arbeide for at disse ressursene brukes slik at flest mulig barn og unge sikres mulighet til å utfolde seg innen både organisert og uorganisert idrett. Det må arbeides for en god utnyttelse av fylkeskommunal eiendom til slike formål, og leieprisene må holdes på et rimelig nivå. Støtten til frivillige organisasjoner må opprettholdes, spesielt til de som er rettet inn mot barn og ungdom.
Sikring av kulturarven
Sør-Trøndelag er i besittelse av mange viktige kulturinstitusjoner og kulturminner. Høyre vil bevare viktige kulturminner og gjøre disse lettere tilgjengelige for befolkningen. Høyre ønsker å styrke samarbeidet mellom museene i regionen, for å styrke kompetansen og sikre god forvaltning av de verdier museene forvalter.
