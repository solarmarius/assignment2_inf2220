
9. september 1999
Solveig Torsvik
Løftebrudd fra Regjeringen om barnehager
- Barnehageplassene er blitt både dyrere og færre enn det Bondevik-regjeringen lovet. Slik sender Regjeringen regningen og mangelen på barnehageplasser over på foreldrene. Til slutt er det barna som må betale ved at de blir utestengt fra det trygge og lærerike tilbudet barnehagene er, sier Arbeiderpartiets sekretær Solveig Torsvik. - Dette er løftebrudd på flere fronter.
Torsvik viser til Voksenåsen-erklæringen der det heter at " Det legges til rette for en politikk som gjør at foreldrebetalingen i barnehagene ikke skal stige utover prisstigningen". Realiteten er at prisstigningen i 1998 var 2,3 prosent, mens økningen i foreldrebetalingen var 90-tallsrekord på 5,9 prosent. Barnehageprisen ble mer enn dobbelt så høy som prisstigningen. Enda verre er det for de som har barn i private barnehager. Her var økningen i fjor på hele 6,5 prosent, nesten tre ganger høyere økning enn Regjeringens egen målsetning.
- Dette viser jo total mangel på oversikt og styring i barnehagepolitikk, sier Torsvik.
Torsvik viser videre til Voksenåsen-erklæringen; "Målet om full barnehagedekning innen år 2000 står fast."
- Siste opptak i barnehagene før år 2000 er nå unnagjort. For tusenvis av foreldre og barn er barnehageplass fortsatt et uoppnåelig gode. Når vi nærmere oss år 2000 står tusenvis av barn i kø utenfor barnehagene. Bare i de syv største byene venter 9.200 barn i barnehagekø. Det er trist og vanskelig for dem som rammes, og det vitner samtidig om en uakseptabel og feilslått barnehagepolitikk fra sentrums-regjeringen, sier Torsvik.
Flere og billigere barnehager
- Arbeiderpartiet vil ha flere og billigere barnehageplasser. Vi vil ha temposkifte i barnehageutbyggingen. Vi vil at det skal bygges 10-13.000 nye barnehageplasser hver år til målet om full barnehagedekning er nådd. I dag er barnehageutbyggingen på et lavmål. Vi må tilbake til 1974 for å finne tilsvarende lave tall, sier Torsvik.
Arbeiderpartiet går inn for at statsstøtten til drift av barnehager skal økes, både til de minste barna og til de litt større.
- Forutsetningen er at dette skal føre til lavere priser for foreldrene. Våre lokalpolitikere skal være vaktbikkjer som passer på at det skjer. Sterkere lut må til fra staten hvis det ikke skjer.
- Vi vil at de private barnehagene skal inkluderes i kommunenes barnehageplaner og få støtte til drift fra kommunene, i tillegg til det de får fra staten. Dette vil innebære et løft for de private barnehagene og forhindre at mange må stenge på grunn av økonomiske problemer.
- Vi har ikke en plass å miste!
