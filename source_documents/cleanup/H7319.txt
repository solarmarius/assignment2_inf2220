
07.07.03
Jorunn Ringstad (Sp)
Meir til eldreomsorg og skule
Senterpartiet er glade for at eit stortingsfleirtal fikk auka løyvingane til kommunane med ca 5,5 milliardar kroner i samband med revidert statsbudsjett. Dette er 1,5 milliardar meir enn det regjeringa la opp til. Auken betyr meir pengar til mellom anna å gje god eldreomsorg og ein betre skule. For Senterpartiet har økonomien til kommunane lenge vore ei hjertesak.
Vi legg ikkje skjul på at Senterpartiet hadde ønska meir til kommunane. - Vi hadde i utgangspunktet ønska ein auke på 4 milliardar i forhold til regjeringa sitt opplegg. Dette er det kommunesektoren sjølv seier dei treng for å kunne gje eit tilfredsstillande tilbod.
Regjeringspartia hadde i utgangspunktet sagt at det var nok med ein auke på 4 milliardar og at det ville vere eit løft for kommuneøkonomien og det lokale sjølvstyre. Dette er ein gedigen bløff, og å kaste blår i auga på lokalpolitikarane. Vi veit at skatteinntektene er reduserte med 1 milliard, barnehageopplegget kostar 1 milliard meir enn det som er lagt inn og fleire eldre og elevar gjer at kommunane får 1,6 milliardar i auka utgifter. Toppfinansiering for ressurskrevjande brukarar kjem på minimum 300 millionar ekstra. Dermed kan jo nokon kvar rekne ut kor mykje det vert att av det historiske løftet.
Med dei 1,5 milliardane ekstra har vi i alle fall sikra at kommunane får ein auke, og den kjem vel med for å skape meir omsorg for våre gamle, og ein betre skule for borna våre.
