
Fredag 31. mars
Bondevik utfordrer Regjeringen på Europa- og miljøpolitikk
-For meg virker det som om Stoltenberg og Jagland betoner en ulik tilnærming til EU-politikken. Mens Stoltenberg er opptatt av å dempe EU-iveren virker Jagland mer innstilt på en ny medlemsskapsdebatt. Dette sa parlamentarisk leder for KrF Kjell Magne Bondevik i sin tale til landsmøtet for Kristelig Folkepartis Kvinner i Fredrikstad fredag kveld. Han ber Arbeiderpartiet klarlegge om målet med den politikken de fører til EU er medlemsskap.
Hvem skal betale for utslippene fra gasskraftverkene?
I sin tale til KrFKs landsmøte utfordret Bondevik også på miljøpolitikk. - Uavhengig av om vi bygger gasskraftverk må vi redusere utslippene av klimagasser kraftig. Dersom vi bygger gasskraftverk nå blir behovet for reduksjoner enda større. Hvordan skal vi da nå våre forpliktelser. Og hvem skal betale for utslippene fra gasskraftverkene? Gang på gang har vi stilt dette spørsmålet både til Stoltenberg og Petersen, men svarene viser at de ikke er villig til å innse at vi har en stor utfordring. Når Arbeiderpartiet to ganger i Stortinget har slått fast at de fleksible Kyoto-mekanismene skal være et supplement til nasjonale tiltak må de svare på hvem som skal betale. Det er verken redelig eller troverdig å skygge unna dette spørsmålet, sa Bondevik.
Viktige forskjeller mellom Sentrum og AP
Kjell Magne Bondevik viste til klare forskjeller mellom AP-regjeringens og Sentrumsregjeringens politikk.- Selv om AP-regjeringen nå i stor grad har sluttet opp om Sentrumsregjeringens politikk på mange områder, er det likevel viktige forskjeller mellom de to regjeringsalternativene. Sentrumsregjeringen la vekt på å ha solid verdigrunnlag for politikken og for samfunnsutviklingen. Vi slo derfor fast at politikken skal være fast forankret i vår nasjonale og kristne kulturarv. En slik verdiangivelse finner vi ingen spor av i AP-regjeringens erklæring. Den retter mer søkelyset mot systemene og forvaltningen, sentrum vektlegger i større grad verdiene.
Sentrum som regjeringsalternativ
I sin tale la Bondevik også vekt på Sentrumspartienes styringsevne:
-Ap og H har ofte prøvd å fremstille det slik at landet ikke kan styres uten at ett av disse partiene er med i regjering. Det har vi nå motbevist. Dette har i økende grad irritert Ap og H og var nok en drivkraft bak det kjøret de to partiene satte inn mot Regjeringen, og som gjorde at vi måtte gå pga. en viktig miljøsak.
Men sentrumspartiene vil fortsette sitt samarbeid, og vi har erklært oss som et regjeringsalternativ. Vi er allerede i gang med å koordinere vårt arbeid, uten at det skal viske ut partienes egenart. Sentrumspartiene vil fortsette dette samarbeidet, og står sammen om det, selv om noen aviser prøver å skape et annet inntrykk.
Det er viktige forskjeller mellom Ap og Sentrumsalternativet:
-Sentrum har en klarere verdiforankring for sin politikk enn Ap
-Sentrum står for en annen familiepolitikk med større vekt på
valgfrihet og mulighet for småbarnsforeldre til å ha tid til
egne barn
-Sentrum fører en mer konsekvent miljøpolitikk, slik det kom
til uttrykk i gasskraftverksaken
-Sentrum står for en mer aktiv distriktspolitikk, noe som bl.a.
viste seg ved økt ressursinnsats i distriktspolitikken under
Sentrumsregjeringen
-Sentrum har lagt større vekt på åpenhet i forvaltningen enn hva
som var tilfellet under tidligere Ap-styre.
-Sentrum har tatt nye initiativ i forhold til tidligere Ap-politikk
når det gjelder økt utjamning, både nasjonalt og internasjonalt
-Sentrum legger større vekt enn det Ap tradisjonelt gjør på samarbeid
med frivillige organisasjoner
-Sentrum har klart understreket at vår Europapolitikk skal føres
i respekt for resultatet av folkeavstemningen i 1994
-Sentrum har ført en mer human flyktninge- og asylpolitikk
-Sentrum har lagt større vekt på verdier i helsetjenesten og
fremmet en egen stortingsmelding om dette.
