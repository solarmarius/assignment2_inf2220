
30.06.03
KrFU
Oljefondet må brukes aktivt!
KrFU ønsker en mer offensiv forvaltning av oljeformuen. Dagens uttrekksmekanisme for uetiske investeringer er for svak. I tillegg til etiske retningslinjer som sikrer grunnleggende etiske standarder for investeringene, ønsker KrFU at Norge tar i bruk muligheten som ligger i å bruke eierinnflytelsen i oljefondet mer aktivt. Oljefondet bør brukes til å fremme etiske og sosiale reformer i selskapene det investeres i, uttaler Kristelig Folkepartis Ungdom, samlet til landsmøte i Stavanger.
En aktiv forvaltningsstrategi går ut på at oljefondet benytter seg av den eierinnflytelsen som følger med aksjeinnehavet. En slik strategi bør gå ut på at oljefondet benytter seg aktivt av stemmeretten på generalforsamlingene. Stemmeretten bør benyttes til å fremme en mer etisk utvikling i de underliggende selskapene i tillegg til å ivareta rene avkastningsmessige forhold.
KrFU mener at et mer aktivt eierskap bør brukes til å fremme følgende målsetninger i tillegg til høyest mulig økonomisk avkastning
- verdige arbeidsforhold for alle ansatte
- krav om standarder for miljøvennlig produksjon
- hindre investeringer som støtter opp om undertrykkende regimer
- hindre bruk av uetiske underleverandører
- hindre at de aktuelle selskapene investerer i andre selskap som driver uetisk
Oljefondet er et av Europas største investeringsfond. Dette innebærer et stort forvaltningsansvar. Kristelig Folkepartis Ungdom ønsker en mer aktiv forvaltningsstrategi som fremmer etiske og sosiale målsetninger.
