
Fredag 15. mai 1992
Stortingsrepresentant Svein Alsaker (KrF):
TOLLVESENET I FINNMARK MÅ STYRKES
Når Russland innfører fri utreise fra 1. januar 1993, må det skje en opprusting av tollvesenet på grenseovergangene til Finnmark. Dessuten må tollstasjonene i Vardø og Honningsvåg som ble nedlagt for et par år siden, åpnes igjen. Dette sier stortings-representant Svein Alsaker (KrF), etter at Stortingets justiskomité nylig besøkte Finnmark. Svein Alsaker begynner som fylkesmann i Finnmark når denne stortings-perioden er over.
Svein Alsaker understreker at han er glad for det utvidede samkvemet mellom Norge og Russland, og viser til at dette blant annet har fått positive konsekvenser for sysselsettingen i Finnmark.
-Blant de betenkelige sidene ved den økte kontakten, er den betydelige sprit-smuglingen og risikoen for narkotikasmugling. Dette understreker behovet for et styrket tollvesen i fylket, sier Alsaker.
Han viser til at det er gitt tilsagn om tre nye stillinger ved Kirkenes tollstasjon, men ønsker også at tollstasjonene i Vardø og Honningsvåg snarest blir åpnet igjen som egne tollsteder med egen bemanning. Begge steder har mange skipsanløp, og tollklarering fra andre tollsteder betyr økonomiske merkostnader og faktiske problem. Den viktigste grenseovergangen er Storskog. Her må innsatsen fra tolletaten styrkes, understreker han.
Svein Alsaker minner om at tollvesenet har lovhjemmel for å foreta ransaking og kontroll, mens politiet kun kan foreta ransaking hvis det er skjellig grunn til mistanke. Nettopp derfor må kontrollinnsatsen settes inn ved grenseovergangen til Norge, sier han.
-Litt populært kan det sies slik, at tre mann på grensen er mer effektivt enn 30 mann i gatene. Alt nå kan vi fastslå store, positive ringvirkninger av den økte kontakt med Russland, således er det etablert 500 arbeidsplasser i fiskeindustrien i Øst-Finnmark basert på kjøp av fisk fra russiske fartøyer, avslutter stortingsrepresentant Svein Alsaker.
