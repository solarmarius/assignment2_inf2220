
23.02.2005
Inge Ryan, stortingsrepresentant for SV
Krever svar om Tine-lekkasje
SVs leder Kristin Halvorsen og partiets medlem i Næringskomiteen på Stortinget, Inge Ryan, har i dag sendt brev til Statsminister Bondevik og bedt om svar på en rekke spørsmål knyttet til lekkasjene i saken som omhandler framtidig organisering av Tine.
- Hvis de opplysningene som kommer fram i media i dag er riktig, mener jeg det er svært alvorlig. I så fall har den politiske ledelsen i Moderniseringsdepartementet forsøkt å påvirke de politiske prosessene utenom vanlige spilleregler, sier Ryan.
SV ber i brevet til Bondevik om svar på om det er riktig at informasjon fra et internt regjeringsdokument, et såkalt R-notat, er lekket ut, hvor denne informasjonen kommer fra, hvem som har mottatt denne informasjonen, om Regjeringen mener det er akseptabelt at slik informasjon kommer ut og hvis ikke; hva den vil gjøre for å hindre at det gjentar seg i framtiden?
- Jeg forventer at Bondevik kommer tilbake med snarlige og utfyllende svar på dette sier Ryan og legger til at det er en helt uholdbar situasjon hvis enkelte medlemmer av regjeringen spiller på lag med utenforstående lobbyister for å oppnå sine politiske mål. En slik oppførsel anser jeg som uryddig, avslutter Ryan.
For ytterligere kommentarer: Inge Ryan xxxxxx
Vedlagt: Brev til Statsminister Bondevik
Ang.: Lekkasje av informasjon i saken om Tine
Vi viser til oppslag i flere medier som tyder på at det er lekket ut hemmelig informasjon fra regjeringens interne drøftelser i spørsmålet om framtidig organisering av Tine.
De opplysninger som har kommet fram i pressen tyder på at informasjonen er gitt til bestemte aktører som har interesse i saken og utvalgte medlemmer av Næringskomiteen i Stortinget. Vi mener dette er svært alvorlig hvis fortrolig informasjon er forsøkt brukt med det formål å påvirke utfallet av saken til å bli et annet enn det ville bli ved å følge de normale politiske prosedyrer og spilleregler.
SV ønsker derfor svar på om det er riktig at informasjon fra et R-notat er lekket ut, hvor denne informasjonen kommer fra, hvem som har mottatt denne informasjonen, om Regjeringen mener det er akseptabelt at slik informasjon kommer ut og hvis ikke; hva den vil gjøre for å hindre at det gjentar seg i framtiden?
Vennlig hilsen
Kristin Halvorsen,
Parlamentarisk leder for
Sosialistisk Venstreparti
- - -
Inge Ryan, (sign)
Medlem av næringskomiteen for SV
