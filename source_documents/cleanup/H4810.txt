
25. januar 2000
Thorbjørn Jagland
J@glandbrev
I dette J@gland-brevet fra 25. januar 2000 forklarer partileder Thorbjørn Jagland hvorfor Arbeiderpartiets vedtak om å bygge gasskraftverk nå er den løsningen som totalt sett gavner miljøet best. Han gjør også rede for den siste utviklingen i forhandlingene om utslippskvoter etter Kyoto-avtalen.
Denne våren skal Stortinget behandle regjeringens energimelding. I den forbindelse skal spørsmålet om gasskraft behandles på nytt, og Arbeiderpartiets stortingsgruppe hadde saken oppe på sitt gruppemøte i forrige uke. Der vedtok vi at det må gis tillatelse til bygging og drift av gasskraftverk i Norge.
Det mest tungtveiende argumentet for at Arbeiderpartiet går inn for å legge til rette for at det kan bygges gasskraftverk - også med dagens teknologi - er miljøhensynet. Vi mener at det må stilles strenge krav til gasskraftverkene, og at innenlandsk bruk av gasskraft må innordnes våre internasjonale klimaforpliktelser. Det betyr at en eventuell økning i CO2-utslippene på ett område må kompenseres med reduksjoner på andre områder i Norge, gjennom kjøp av utslippskvoter eller felles gjennomføring av klimatiltak i andre land, slik Kyoto-avtalen åpner for. Når Kyoto-avtalen trer i kraft, må bedriftene dermed fullt ut betale for sine utslipp.
Slik situasjonen er i dag, har Norge et stort kraftunderskudd og importerer betydelige mengder med kraft. Den kullkraften som Norge og Sverige importerte fra Danmark i 1996 ga for eksempel CO2-utslipp tilsvarende 10 gasskraftverk av den typen som planlegges på Vestlandet. I følge energimeldinga vil dette underskuddet øke i årene som kommer - selv om innsatsen for enøk og alternativ energi trappes opp. Regjeringen legger opp til at kraftunderskuddet skal dekkes ved økt import. Vi ønsker å dekke kraftbehovet ved å legge til rette for utnyttelse av gassreservene våre. Selv om bygging av gasskraftverk med dagens teknologi vil øke de norske utslippene av klimagasser, er det min klare mening at det er bedre for miljøet å produsere gasskraft i Norge enn å importere kullkraft fra andre land, slik vi gjør i dag.
Ingen snuoperasjon
Det blir av noen framstilt som om Arbeiderpartiet har snudd i gasskraftsaken. Det er feil. På landsmøtet i 1996 vedtok vi å åpne for bygging av gasskraftverk. På landsmøtet i 1998 gikk vi inn for innenlandsk bruk av gasskraft.
Vår regjering ga konsesjon til bygging av to gasskraftverk i 1996, men byggingen ble utsatt, fordi det ble klart at CO2-utslipp fra gasskraftverkene måtte behandles av Statens Forurensningstilsyn (SFT) etter forurensningsloven.
Det er SFT som har myndighet til å behandle utslippstillatelser, men Miljøverndepartementet er ankeinstans. Det er klart at regjeringen i ankebehandlingen kan legge til grunn et bredere syn enn det SFT har gjort. Man kan blant annet ta hensyn til det NVE mente, at gasskraftverkene vil redusere de totale CO2-utslippene i Norden. Det er helt klart at en AP-regjering hadde lagt et slikt bredere syn til grunn hvis vi skulle ha hatt ansvar for ankebehandlingen.
Regjeringen visste da den behandlet anken at det er et flertall i Stortinget for Arbeiderpartiets syn. Til tross for det har regjeringen tatt en beslutning som bare tar hensyn til de nasjonale utslippene og ikke lagt vekt på at gasskraft i Norge vil reduserer de totale utslippene i Norden. Derfor mener jeg at Stortinget må be regjeringen om å omgjøre utslippstillatelsen slik at flertallets syn får gjennomslag.
Arbeiderpartiet har altså ikke snudd i gasskraftsaken. Vi mener at det verken er nødvendig eller riktig å endre forurensningsloven. Vi ønsker en endring av utslippstillatelsen som vil gjøre det mulig å bygge gasskraftverk.
SFT-direktør Håvard Holm har for øvrig selv nylig åpnet for endringer av utslippstillatelsene for Naturkrafts planlagte gasskraftverk, både når det gjelder kravene til CO2 og NOx. Dette understreker at det innenfor forurensningslovens rammer er rom for stor grad av skjønn og vurderinger av hva som vil være en riktig utslippstillatelse.
Kyoto-avtalen
Kyoto-avtalen bygger på at det skal etableres en helt ny generasjon virkemidler i det internasjonale miljøarbeidet. Land skal kunne gå sammen om utslippsreduksjoner og samtidig bidra til overføring av teknologi og kapital fra rike til fattige land. Det pågår nå et omfattende arbeid i regi av blant annet Verdensbanken og FN for å få virkeliggjort Kyotomekanismene.
På presidiemøtet i Sosialist Internasjonalen i Lisboa i helgen ble det vedtatt å opprette en egen arbeidsgruppe for å lage en felles strategi for gjennomføring av Kyoto-protokollen. Jeg skal som visepresident i SI lede dette arbeidet.
I vedtaket som ble fattet i Arbeiderpartiets stortingsgruppe onsdag i forrige uke, heter det at eventuelle utbyggere må forplikte seg til å delta i Verdens Karbonfond i regi av Verdensbanken, eller på andre måter bidra til å redusere de totale CO2-utslippene gjennom tilsvarende ordninger. Jeg mener at vi må i langt større grad enn i dag bidra til finansiering av prosjekter for felles gjennomføring av klimatiltak og kjøp av utslippskvoter. Siktemålet må være at Norge i løpet av få år finansierer tiltak som reduserer de samlede utslippene av klimagasser tilsvarende to millioner tonn CO2. Dette vil være et viktig bidrag til å få etablert virkemidlene i Kyoto-avtalen.
Satsning på renseteknologi
Norge må samtidig bli et foregangsland i å utvikle teknologi som kan redusere utslippene av CO2 fra gasskraft. Norges store gassressurser, våre muligheter til å deponere CO2 i kontinentalsokkelen og våre lange tradisjoner som energinasjon gir oss et spesielt ansvar og et godt utgangspunkt for å lykkes med renseteknologi og CO2-fri gasskraft. Det må lages et program der myndighetene og bedrifter går sammen om en omfattende satsning på utvikling av CO2-rensning.
Etter min vurdering vil ikke bygging av konvensjonell gasskraft redusere mulighetene for etablering av CO2-fri gasskraft senere. Tvert imot, bygging av gasskraft vil øke vår kompetanse på gasskraftteknologi og øke sannsynligheten for at vi finner fram til lønnsomme måter å utvikle renseteknologi på.
Det er mange som hevder at Arbeiderpartiet nå kjører så hardt på dette spørsmålet fordi vi ønsker å ta tilbake regjeringsmakten. Dette er å tillegge oss helt andre motiver enn det vi har.
Klimaproblemet er globalt og kan ikke løses av hvert enkelt land alene. Dette er mitt utgangspunkt for at jeg nå tar til orde for at det må bygges gasskraftverk i Norge. Jeg mener at det som virkelig hadde vært et miljøfiendtlig standpunkt i denne saken, er å fortsette, og endog øke, importen avelektrisitet produsert ved svært forurensende kullkraftverk og atomkraftverk, når vi har muligheten til å produsere elektrisk kraft fra gasskraftverk, som vil være en mye renere energi.
