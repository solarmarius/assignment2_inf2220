
12.11.02
Vegard Martinsen, (DLF)
Politifolk kvier seg for å ta drosje
Denne helt utrolige overskriften kan man lese i dagens Aftenposten
Grunnen er at de har "kunnskap om byen gjør at politiet selv er varsomme med å ta taxi alene i Oslo." Avisen fortsetter: "Politifolk er varsomme med å ta drosje alene når de er på byen som privatpersoner. Det har å gjøre med at politiet har stor kunnskap om hva som skjer på byen og hva som kan skje under en drosjetur, sier politiavdelingssjef Anne Rynning Aasen ved sedelighetsavsnittet i Oslo politidistrikt."
Videre leser vi: "Alle bør være varsomme og ta sine forholdsregler når de kjører drosje alene, spesielt unge mennesker. Hvis det er mulig bør man være flere jenter sammen som tar taxi, og selv om jenter absolutt skal få drikke alkohol, mener jeg de bør tenke seg om to ganger før de drikker seg sanseløse og setter seg inn i en drosje, sier Rynning Aasen."
La meg først si at ingen noen gang bør drikke seg sanseløse, men grunnen til at folk er redde for å ta drosje hjem er at de fleste nordmenn i dag synes at det er inhumant å setet kriminelle i fengsel. Resultatet av dette må selvfølgelig bli at kriminelle får gå løse og terrorisere fredelige mennesker - i den grad at fredelige mennesker reelt sett til og med frarådes å ta drosje hjem om kvelden fordi drosjesjåføren kan begå en kriminell handling mot sin passasjer! Ja, det høres helt utrolig ut, men det er dessverre et resultat av "nå må vi være snille mot de kriminelle"-holdningen, som de fleste nordmenn i dag deler. Resultatet blir at kriminelle går fri, mens fredelige mennesker er redde for å gå ut.
DLF vil at kriminell skal straffes strengt, og at de ska straffes strengt fra første gang de begår en kriminell handling. Spesielt skal voldsmenn straffes strengt.
Alle de andre partiene prater og prater og lover og lover å gjøre noe med dette store problemet, men hittil har de ikke gjort noe som helst for å bedre tilstanden. Vi garanterer at når DLF får innflydelse, da vil forbedringene bli synlige meget raskt, og det vil bli trygt for fredelige mennesker å gå ute hvor som helst og til alle tider på døgnet.
