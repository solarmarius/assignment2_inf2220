
fredag 4. februar 2000 10:16:51
Ny vår for Venstre
Utvalg vil ha radikale reformer
Venstre bør kutte ut krav om medlemskap for å delta i Venstre-aktiviteter, legge ut store saker til åpne debatter med uravstemming mellom landsmøtene, sette sammen landsstyret mer etter personlig egnethet, kutte ut papirforsendelser til fordel for e-post og slå sammen fylkeslag til større og mer effektive regionlag. Dette er noen av tiltakene Venstres organisasjonsutvalg foreslår at partiets landsmøte vedtar senere i vår.
- Vi er overbevist om at det er mulig å fornye og reformere partiene slik at de også i årene framover kan være viktige og samtidig medlemsbaserte institusjoner for styring av samfunnet. Dette krever imildertid radikale forandringer, skriver utvalget i innstillingen som har fått tittelen "Ny vår for Venstre".
Utvalget, som har vært ledet av Oslo-politikeren Trine Skei Grande, legger sterk vekt på å gjøre det lettere for samfunnsengasjerte mennesker å få brukt engasjement og evner i Venstre. Den tradisjonelle partiorganisasjonen er til hinder for dette, mener utvalget.
- Tusenvis av medlemmer har mye mer innsikt og engasjement enn det som får plass i en trang hierarkisk partistruktur. Det er nettverkene på kryss og tvers av formell struktur som kan gi Venstre nye vekst. La mennesker komme sammen etter formell interesse, ikke etter geografisk inndeling i lokallag, heter det i innstillingen.
Utvalget ser for seg at langt mer av den politiske aktiviteten vil skje i møter på elektroniske arenaer i framtiden, og vil ha en forpliktende satsing på digital kommunikasjon som viktig kommunikasjonskanalen i partiet. Dette gjør det også mulig å nå langt flere enn i dag. E-post skal være det normale, papirer i posten fra Venstre får bare de som spesielt ønsker det, hvis utvalget får det som det vil.
Utvalget legger også vekt på å internasjonalisere partiarbeidet. Det foreslås derfor at Venstre søker om formell tilknytning til det europeiske liberale partiet, ELDR (European Liberal, Democrat and Reform Party)
For å styrke landsstyret som politisk og rådgivende organ for de folkevalgte og utøvende politikere, vil de også styrke landsstyret med flere representanter valgt av landsmøtet (fra 11 til 19). I dag utgjør fylkeslederne en for stor del av landsstyret, mener utvalget.
Innstillingen finnes på http://www.venstre.no/nyvaar/ , og kan også fås tilsendt pr. e-post ved henvenvendelse til venstre@venstre.no.
Utvalget har bestått av Trine Skei Grande (leder), Hans Antonsen, Berit Woie Berg, Morten Birkeland og Geir Olsen.
