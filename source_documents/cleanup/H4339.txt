
tirsdag 3. oktober 2000 09:40:51
- Nei til kameratkjøring i kollektivfeltet
Arbeiderpartiregjeringen har i Nasjonal Transportplan foreslått at personbiler med tre eller flere personer, såkalt kameratkjøring, skal kunne benytte kollektivfeltet.
- Intensjonen er god, men forslaget vil virke mot sin hensikt og gå ut over kollektivtrafikken, mener stortingsrepresentant for Venstre, Terje Johansen. - I stedet burde Regjeringen bla. følge opp forslaget fra Odd Einar Dørum og undertegnede om at bare minibusser som benyttes i reell kollektivtrafikk skal kunne bruke kollektivfeltene.
Terje Johansen viser til uttalelser fra Transportøkonomisk Institutt (TØI). TØI har beregnet at kameratkjøring i kollektivfeltet vil føre til mer snikkjøring og svekke kollektivtrafikken.
- Kollektivfeltet er et av de få konkurransefortrinn kollektivtransporten har. Hvis vi tillater personbiler å kjøre i kollektivfeltet vil dette forsinke kollektivtrafikken. Internasjonale beregninger viser også at snikkjøringen kan komme opp i 70- 80%, sier Terje Johansen.
Johansen mener det er et langt bedre forslag at kollektivfeltet reserveres for den reelle kollektivtrafikken. Derfor har han sammen med Odd Einar Dørum fremmet et Dokument 8- forslag i Stortinget om at det bare er de minibussene som brukes i reell kollektivtrafikk som skal kunne benytte kollektivfeltet. Dette innebærer busser som brukes av institusjoner e.l. eller av enkeltpersoner når det er 4 eller flere personer i kjøretøyet.
