
17 april 2002
Stortings-forslag om fond for palestinerne
Thorbjørn Jagland vil sammen med Jens Stoltenberg, Haakon Blankenborg og Gunhild Øyangen legge fram forslag om at Stortinget ber Regjeringen opprette et Folkefond for de palestinske flyktningene, og at den bidrar med et betydelig beløp. Det norske folk inviteres til å bidra. Dette varslet Jagland i Stortingets spørretime 17. april 2002.
Dokument nr. 8:
(2001-2002)
Forslag fra stortingsrepresentantene Thorbjørn Jagland, Jens Stoltenberg, Håkon Blankenborg og Gunhild Øyangen.
Til Stortinget
Bakgrunn
Den fastlåste situasjonen i Midtøsten ser ut til å behøve kraftfulle internasjonale initiativ for at partene skal komme ut av det nåværende uføret.
Slik situasjonen er nå, ser en gradvis utvikling mot en politisk løsning ut til å være en blindvei. Samtidig som det inngås en våpenhvile vil partene derfor måtte starte forhandlinger om ett sluttoppgjør.
De store trekkene i et sluttoppgjør har lenge vært klare for både partene og det internasjonale samfunn: En palestinsk stat, side om side med Israel; grenser som gir Vestbredden og Gaza til Palestina, men som også innebærer mulighet for bytte av landområder; hovedsteder i det vestlige Jerusalem (Israel) og i de østlige delene (Palestina); og en løsning for flyktningene. Det internasjonale samfunn må ta det økonomiske ansvar for dette. Norge må gå foran og opprette et fond for de palestinske flyktningene, som kan stilles til rådighet for FN når en fredsavtale er inngått.
En fredsavtale er helt avhengig av en løsning for de hundretusener palestinske flyktninger som lever i andre arabiske land, i flyktningeleirer, uten statsborgerskap, mulighet til å skaffe seg et levebrød og fremtidshåp. Disse må gis en ny fremtid dersom en fredsavtale skal aksepteres av palestinerne.
Den norske forskningsinstitusjonen FAFO har gjort grundig bakgrunnsarbeid på de palestinske flyktningenes situasjon, og på muligheter for løsninger. Forhandlingene i Taba var nær en løsning på dette problemet, blant annet med bakgrunn i FAFO's arbeid. Det viste at flyktningespørsmålet kan la seg løse. Dette avhenger imidlertid av at det internasjonale samfunn tar det økonomiske ansvar for gjennomføringen.
Arbeiderpartiet mener derfor at Norge må gå foran og opprette et folkefond for de palestinske flyktningene. Dette fondet bør stilles til rådighet for FN når en fredsavtale er inngått. Fondet må gi både en kompensasjon for lidelser og tap flyktningene er påført, samt hjelpe dem til å bygge et nytt liv i henhold til inngått fredsavtale.
Den norske stat må gå inn med et betydelig beløp i et slik fond, i tillegg til at det norske folk inviteres til å bidra. Fondet må bli stort nok til å gi en reell tro på at flyktningespørsmålet kan løses. Jo bedre man kan vise til løsninger, jo lettere vil det være for folk å fatte håp og å arbeide for en politisk løsning på konflikten, heller enn en voldelig.
Som bidragsyter til det første virkelige fredshåpet i regionen, Oslo-avtalen, har Norge et spesielt ansvar for å bidra med nye konstruktive forslag til hvordan partene kan komme videre. Ved å opprette et slik fond kan Norge gå foran og få med andre land, og dermed bane veien for en internasjonal løsning på flyktingespørsmålet.
Forslag
På denne bakgrunn fremmes følgende forslag:
Stortinget ber Regjeringen opprette et Folkefond for de palestinske flyktningene, og bidra med et betydelig beløp. Det norske folk inviteres til å bidra.
