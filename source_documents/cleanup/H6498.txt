
02.12.02
Hill-Marta Solberg
Dypt uenig i usosiale kutt
- Arbeiderpartiet er dypt uenig i mange sider ved det budsjettet som nå blir vedtatt. Det er lenge siden vi har hatt et statsbudsjett med så mange usosiale kutt, sa finanspolitiske talskvinne Hill-Marta Solberg i finansdebatten.
Hun trakk fram kutt i trygden for arbeidsledige, kutt i stønad til barnetilsyn for enslige forsørgere, fjerning av småbarnstillegget i barnetrygden, dyrere medisin på blå resept for eldre og uføre, dyrere skolefritidsordning , kutt for funksjonshemmede som trenger spesielle hjelpemidler og kutt i gravferdshjelpa sin eksempler. - I budsjettavtalen prioriteres avgiftslettelser på motorsykler og på brennevin. Arbeiderpartiet vil i stedet bedre situasjonen for sykehusene med drøyt en halv milliard. Det forundrer meg at ikke Frp så dette behovet viktigere enn avgiftslettelser, sa Solberg. Samtidig understreket hun at kampen mot økende ledighet må være hovedmålet for det økonomiske opplegget til neste år.
{Hele innlegget:}
Hill-Marta Solberg: Finansdebatten 02.12.02
Kamp mot økende arbeidsledighet,- hva skal til for å beholde industriarbeidsplassene her i landet,- hvordan skal vi sikre ungene en god skole og de eldre en god omsorg,- disse og andre viktige virkninger av politikken som føres burde ha preget budsjetthøsten.
Regjeringens manglende vilje til å avklare sitt grunnlag i Stortinget, har dessverre i stedet gitt budsjettbehandlingen preg av politisk farse. Som bien har regjeringspartiene virret rundt fra parti til parti i håp om at bestøvningen skulle gi resultat et eller annet sted.
Nå ligger resultatet på bordet, og det er virkningen av det budsjett regjeringspartiene og FrP stemmer for i kveld vi nå må diskutere.
Arbeiderpartiet er dypt uenig i mange sider ved det budsjettet som nå blir vedtatt. Det er lenge siden vi har fått et statsbudsjett med så mange usosiale kutt, og dessverre har ikke avtalen med FrP på langt nær fjernet budsjettets usosiale preg.
Stortingets flertall bestående av regjeringspartiene og Fremskrittspartiet vedtar i kveld kutt i trygden for arbeidsledige, det kuttes i stønad til barnetilsyn for enslige forsørgere, småbarnstillegget i barnetrygden fjernes, det blir dyrere medisin på blå resept for eldre og uføre, dyrere skolefritidsordning , kutt for funksjonshemmede som trenger spesielle hjelpemidler og kutt i gravferdshjelpa, for å nevne noe. Dette er Arbeiderpartiet sterkt uenig i, og vi har i vårt alternativ fjernet disse kuttene.
Behovet for et stramt budsjett er regjeringens begrunnelse for de usosiale kuttene. Arbeiderpartiet er enig i behovet for et stramt budsjett av hensyn til kronekurs, renter og arbeidsplasser. Men vi er sterkt uenig i det tas fra de som har det vanskelig og som har minst, samtidig som det gis skattelettelser til de som har mest fra før. Regjeringspartiene sammen med FrP vedtar et statsbudsjett der lettelser i beskatning til de som har mest går på bekostning av sosial trygghet.
Kamp mot økende ledighet må være hovedmålet for det økonomiske opplegget til neste år. Vårt konkurranseutsatte næringsliv presses av høy kronekurs og høye renter. Regjeringen spår 100.000 ledige neste år. Da må statsbudsjettet bidra til å redusere presset, samtidig som det skal stimulere til nyskaping og omstilling.
Arbeiderpartiet mener det statsbudsjett som blir vedtatt ikke er godt nok innrettet for å møte denne situasjonen.
Arbeiderpartiet har i vårt alternative budsjett et strammere opplegg enn flertallet. Det oljekorrigerte underskuddet er 28,5 mrd. kroner, det er 2,2 mrd kroner lavere enn regjeringen foreslo og flertallet går inn for. Vårt alternativ legger derfor et godt grunnlag for lavere renter og svakere krone. Det vil bedre forholdene for vår eksportrettede industri.
Utgiftsveksten i vårt alternativ er godt under veksten i verdiskapingen i Fastlands- Norge.
Arbeiderpartiet foreslår en "nærings- og sysselsettingspakke" på om lag 2,3 milliarder kroner. Industrien har sterkt understreket betydningen av å øke avskrivningssatsene for maskiner for å bidra til å sikre arbeidsplassene. Arbeiderpartiet foreslår en økning i avskrivningssatsene fra 15 til 20 prosent, og vi er glade for at dette også er prioritert i budsjettavtalen.
Arbeiderpartiet går også inn for at nettolønnsordningen for ansatte i fergerederiene og refusjonsordningen for sjøfolk i NIS og NOR blir opprettholdt. Det er positivt at regjeringspartiene i forhandlinger nå er kommet til det samme.
Arbeiderpartiet mener staten må bidra til nyskaping og innovasjon. Det må satses mer på distrikts og næringsutvikling. SNDs budsjetter ble kraftig barbert for 2002. Vi foreslår å styrke distrikts- og næringsutvikling med 400 mill. til neste år. Til vår store forundring innebærer avtalen mellom regjeringspartiene og FrP nye kutt på distriktsutvikling.
Arbeiderpartiet foreslår å øke antall arbeidsmarkedstiltak med 1.700 plasser utover det Regjeringen foreslår, samtidig som Aetat tilføres mer midler. En aktiv arbeidsmarkedspolitikk er viktig for å bedre økonomiens virkemåte. Vi må bygge en bro fra ledighetskøen til de ledige jobbene. Dette gjøres blant annet ved kvalifisering og opplæring for de ledige.
Arbeiderpartiet vil også opprettholde dagens regler for dagpenger og permitteringer. Kuttene i dagpengeordningen er på opp mot 10 prosent. Regjeringen varsler økende ledighet, og foreslår samtidig at de arbeidsledige skal få det verre. Dessverre sikrer FrP flertall for dette.
Som en del av vår "nærings- og sysselsettingspakke" økes også bevilgningene til samferdsel og kollektivtrafikk, fordi et godt utbygget transportsystem er viktig for næringslivet.
"Skolekutt vil ramme de svakeste", "Må kutte lærerstillinger", "Mangler 2 mill. til sykehjemsdrift".
Dette er noen klipp fra lokalavisenes overskrifter de siste dagene. Kommunene greier ikke å unngå kutt i skolen og i eldreomsorgen. Fortvilte ordførere har i hele høst forsøkt å få Stortinget til å skjønne at situasjonen er håpløs. Budsjettforliket gjør ingenting for å rette på dette. Økningen som kommer er mindre enn det regjeringen selv har slått fast at kommunene taper i reduserte skatteinntekt i år.
Arbeiderpartiet foreslår å øke inntektene til kommunene med til sammen tre milliarder kroner mer enn i regjeringens forslag. Av dette er om lag 1,9 milliarder kroner økning i sektorens frie inntekter, som kan brukes til bedre skole og eldreomsorg.
Arbeiderpartiet vil øke de øremerkede tilskuddene med over en milliard kroner. Disse økningene går til skolefritidsordningen, til billigere barnehager, til gratis leirskole, til utlånsordning for skolebøker i videregående skole, til kulturbygg og til lokalt miljøarbeid.
Regjeringen anslår at staten får økte inntekter ved salg av eiendom og konsesjoner. I budsjettavtalen prioriteres avgiftslettelser på motorsykler og på brennevin. Arbeiderpartiet vil i stedet bedre situasjonen for sykehusene med drøyt en halv mrd. Det forundrer meg at ikke FrP så dette behovet viktigere enn avgiftslettelser.
Jeg er glad for at budsjettavtalen sikrer god oppfølging av barnehageavtalen. Det har aldri noen gang vært satset så sterkt på utbygging av nye barnehageplasser og for å få ned foreldrebetalingen som til neste år. Det er en direkte konsekvens av den avtalen flertallet på Stortinget gikk inn for i vår.
Arbeiderpartiet vil slutte seg til økningen i minstefradraget og i pensjonene til gifte og samboende.
Når Frp i kveld stemmer for neste års statsbudsjett, sikrer de flertall for en rekke usosiale kutt, og for en kommuneøkonomi som vil innebære nedskjæringer i eldreomsorg og i skolen. Etter at avtalen var et faktum, har vi allerede sett hvordan FrP forsøker å løpe fra ansvaret for alt som ikke er godt nok i budsjettet, - i kjent stil. Carl I Hagen vil gjerne ha æren for å sikre budsjettet, men vil ikke ta ansvaret for resultatet.
Når regjeringspartiene nå har inngått budsjettavtale med FrP, stadfestes denne regjeringens avhengighet av Hagen. Innrømmelser til FrP om privatisering av skolen og i helsevesnet legger politikken klart i høyreretning. Fremskrittspartiet er regjeringens basis, det er derfor ikke noe unaturlig at FrP også støtter regjeringens budsjetter. Det underlige er at partiene ikke vedkjenner seg hverandre, og at FrP ikke tar ansvar for det budsjett de i kveld sikrer flertall for.
KrF valgte i fjor å danne regjering sammen med Høyre, med FrP som regjeringens basis. Slik dette Storting er sammensatt, kunne det vært et annet flertall. Hvis KrF hadde valgt å danne flertall der sentrum-venstre-partiene gikk sammen, hadde utviklingen gått i en annen retning. Den tunge høyredominans det budsjettet som vedtas i kveld har, kunne i stedet vært preget av kampen for arbeid og velferd, usosiale kutt kunne vært erstattet med rettferdig fordeling.
Arbeiderpartiet har lagt fram vårt alternativ til det høyredominerte budsjett som vedtas i dag. Vi har prioritert arbeid og velferd og har satt sosial trygghet foran nye goder til de som allerede har mest.
