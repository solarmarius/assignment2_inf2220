
14.10.02
Arbeiderpartiet
Fellesskapet sikrer enkeltmennesket
- Mens høyresiden mener det er en motsetning mellom individ og fellesskap, mener vi at fellesskapet er en forutsetning for at enkeltmenneskets frihet blir reell, sier Jens Stoltenberg i forbindelse med at dialogforums rapport til landsmøtet nå er lagt fram. Han leder dialogforum som mener at det forpliktende samarbeidet med LO må fortsette, og at Arbeiderpartiet i større grad må være et parti for lønnstakere med lavere og midlere inntekter. Men det er også nødvendig å nå den økende gruppen med høyere utdannelse. - Rapporten er ment å være et oppspill til debatt både for landsmøtet og for partiorganisasjonen, sier Stoltenberg.
- Mens høyresiden mener det er en motsetning mellom individ og fellesskap, mener vi at fellesskapet er en forutsetning for at enkeltmenneskets frihet blir reell, sier Jens Stoltenberg i forbindelse med at dialogforums rapport til landsmøtet ble lagt fram på en pressekonferanse 14. oktober 2002. Han leder dialogforum som mener at det forpliktende samarbeidet med LO må fortsette, og at Arbeiderpartiet i større grad må være et parti for lønnstakere med lavere og midlere inntekter. Men det er også nødvendig å nå den økende gruppen med høyere utdannelse.
Rapporten er ment å være et oppspill til debatt både for landsmøtet og for partiorganisasjonen. - Vi ønsker å få dialog, og har derfor valgt å legge åpent fram en del dilemmaer sosialdemokratiet står overfor - uten bastante konklusjoner, heter det i rapporten
Dialogforum
Arbeiderpartiets dialogforum ble oppnevnt av sentralstyret 14. januar 2002. Bakgrunnen var at Arbeiderpartiet trenger en bedre og mer omfattende visjon for den neste fase i samfunnsbyggingen. I forumets mandat heter det: "Sentralstyret oppretter derfor et Dialogforum som skal arbeide med partiets idémessige forankring, identitet, organisasjonsmessige praksis og forholdet til LO og lønnstakerorganisasjonene. Forumet skal også drøfte partiets internasjonale forpliktelse og således forberede diskusjonen om global styring og forholdet til Europa." Sentralstyret la særlig vekt på å få organisasjonene i arbeiderbevegelsen med i forumet.
Dialogforum er bedt om å rapportere til partiets landsmøte i 2002. - Vi mener det er nødvendig å ha en lengre prosess enn fram til dette landsmøtet for å kunne gjennomføre en grundig behandling og få hele partiet med i dette arbeidet. Vi mener derfor det må legges opp til en slik bred debatt om vår idémessige forankring og grunnleggende utfordringer fram til landsmøtet i 2004. Dialogforum vil foreslå at landsmøtet i 2004 vedtar et nytt prinsipprogram for partiet - enten som et eget dokument eller som en del av valgprogrammet for 2005, heter det i rapporten.
