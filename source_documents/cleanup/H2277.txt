
Onsdag 21. april 1993
KrFs økonomi- og næringsutvalg:
FORVALTERANSVAR I PRAKTISK POLITIKK
Naturressursene er et felles gode, derfor må det offentlige kontrollere totaluttaket av ressursene. For å sikre et forsiktig uttak, eller hindre annen overbelastning, er riktig prising av forbruket et politisk hovedpunkt. Derfor bør det utarbeides et grønt BNP som korrigerer for miljøska­der og nedbygging av naturressurser. Dette er ett av forslagene i innstillingen "Forval­terøkonomi - mellom ideal og virkelighet" som Kristelig Folkepartis økonomi- og nærings­utvalg har lagt fram for partiets sentral-styre. Innstillingen ble presentert på en pressekonferanse i Oslo onsdag.
Utvalget har vært ledet av sentralstyremedlem og tidligere statssekretær i finans-departementet Dagfinn Høybråten, og hadde fått i oppgave fra KrFs sentralstyre å komme med ideer og forslag til en mer gjennomtenkt økonomisk politikk og næringspolitikk for partiet. Sekretær har vært siviløkonom Helge Eide.
Utvalget går inn for en reduksjon av arbeids­giver­avgiften, for på sikt å få den helt fjernet. I innstillingen vises det til beregninger utført ved Norges Handelshøyskole som antyder at det vil kunne gi 80 000 nye arbeidsplasser dersom arbeidsgiveravgiften redu-seres generelt med 5 prosent. Denne beregningen tar utgangspunkt i avgiftssatsene for 1992, med 16,7 prosent som øvre sats. Skal dette fungere, er fortsatt lønnsmoderasjon en forutsetning, understreker utvalget.
Utvalget går også inn for én karensdag ved sykefravær, og mener man må vurdere å redusere sykelønnen til eksempelvis 90 prosent av ordinær lønn allerede fra andre sykedag. Utvalget vil også fjerne "Gro-dagen", og vil ha tiltak mot overtidsbruk.
