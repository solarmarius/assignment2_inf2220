
22. august 1999
Stimuleringstilskudd til barnehager
- Regjeringen ønsker å øke tempoet i barnehageutbyggingen, og vil derfor foreslå å innføre et eget stimuleringstilskudd ved etablering av nye barnehageplasser. Det er behov for flere barnehageplasser for å gi foreldrene økt valgfrihet, sa KrF-leder og barne- og familieminister Valgerd Svarstad Haugland på Melsomstevnet i Stokke i Vestfold i dag.
Det er en feil framstilling når Arbeiderpartiet til stadighet hevder at barnehageutbyggingen er stoppet opp og gir regjeringen skylden for at det ikke bygges barnehager. Barnehager bygges ikke av regjeringen. Barnehageutbyggingen skjer i den enkelte kommune i regi av kommunale eller private aktører, understreket Svarstad Haugland.
Valgerd Svarstad Haugland fremhevet tre punkter for å tilbakevise APs beskyldninger:
· I 1998 ble det etablert 3 350 nye barnehageplasser. Det er dessverre lavere enn målsettingen for utbyggingen, men det skjer utbygging.
· Kommunene peker på ulike grunner til at det ikke bygges flere barnehager. Noen kommuner har overdekning eller full behovsdekning, andre kommuner vil nå målet om full behovsdekning innen kort tid. Det pekes også på ettervirkninger av 6-års reformen og innføringen av kontantstøtte som grunner til at en er avventende i forhold til videre utbygging.
· Tall fra Husbanken viser at det i første kvartal i 1999 ble søkt om støtte til sju ganger flere barnehageplasser enn på samme tid i fjor. Det tyder på en positiv trend i forhold til nyetablering av barnehageplasser i 1999.
Svarstad Haugland sa det er forståelig at kommuner som nærmer seg full behovsdekking ønsker å avvente virkningene av kontantstøtten og gjøre nye behovsundersøkelser før videre utbygging. Regjeringen er imidlertid ikke fornøyd med tempoet i utbyggingen totalt sett. For å få større fart i barnehageutbyggingen i kommunene ser regjeringen behov for et statlig stimuleringstilskudd ved etablering av nye barnehageplasser, sa Valgerd Svarstad Haugland.
