
21.12.99
Marit Tingelstad,
Pressemelding fra
JA TIL RADIOGRAF- OG MULTIMEDIASTUDIER VED HØGSKOLEN I GJØVIK!
Dette sa Marit Tingelstad i stortingsdebatten om dimensjonering av høgere studier 20. desember 1999. - Stortingsmeldingen er av prinsipiell karakter, og det forhindrer oss i å trekke fram enkeltskoler i innstillingen, sa Marit Tingelstad. - Men jeg vil likevel understreke Innlandsoffensiven og de utfordringer Oppland og Hedmark står overfor.
- Her er høgskoletilbudene helt avgjørende for å få vekst og utvikling. Det forberedte sivilingeniørstudiet ved Høyskolen i Gjøvik må se dagens lys snart. Likeså radiograf-utdanningen. Den store mangelen på radiografer gjør at det må settes fortgang i arbeidet. Det er verd å merke seg at sosialkomiteen har påpekt behovet og går inn for å starte opp slikt tilbud ved HIG. Jeg føler meg også trygg på at Kirke-utdannings-og forskningsdepartementet vil gå inn for dette etter de prinsipielle merknadene i innstillingen fra KUF-komiteen, sier Marit Tingelstad.
For øvrig ble det fra Sp-representanten understreket at høgskoler og universitet må få større handlefrihet, også når det gjelder godkjenning av nye studier på lavere nivå.
- Jeg la også vekt på at høyere utdanningsinstitusjoner må bli mer fleksible og endringsdyktige for å møte samfunnets behov. Dette er også understreket fra regjeringens side. Det er ikke enkelt å planlegge for framtida når det gjelder dette området, fortsetter Tingelstad. Her skal samfunnets behov kombineres med den enkelte studiesøkers ønsker.
Det var en voldsom vekst av studieplasser først på 90-tallet da det var høy arbeidsledighet. Ikke alle disse var velfundert på samfunnets behov, men de var viktige for sysselsettingen og den enkeltes tarv, framhevet Tingelstad i sitt innlegg. Nå har Stortinget sagt seg enig med Regjeringen i at det må legges mer langsiktige vurderinger til grunn når en skal dimensjonere for høyere utdanning. - Jeg framhevet for øvrig den store skjevheten når det gjelder studietilbøyeligheten fylkene i mellom. Den er særlig lav i innlandsfylkene, og det må det gjøres noe med.
Desentraliserte studietilbud var et annet viktig tema i debatten. Slike tilbud er ikke minst viktig for folk som har vanskelig for å flytte på seg. Dette gjelder særlig folk i distriktene, og i særdeleshet kvinner.
- Ikke overraskende tok Fremskrittspartiet i debatten avstand fra høyskolenes betydning for regional utvikling. Det viser Frp's sanne distriktspolitiske ansikt, avslutter stortingsrepresentanten fra Senterpartiet.
