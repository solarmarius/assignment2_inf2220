
Dato: 15. desember 2004
Stortingsrepresentant Kenneth Svendsen(FrP)
Inviterer til felles kamp mot bompengefinansiering
Samferdselspolitisk talsmann i FrP, Kenneth Svendsen, har sendt invitasjon til NAF og KNA for å møtes for å lage en felles strategi mot bompengefinansiering av veinettet.
Svendsen sier at når NAF og KNA gjennom lang tid har prøvd å påvirke Stortinget til å stoppe bruken av bompenger, uten at det har lyktes, så må det brukes sterkere lut. - Det trengs et bredt folkelig opprør mot bompenger. De lokale sakene må opp på rikspolitisk nivå, sier han.
Han har derfor tatt initiativ til å invitere NAF og KNA til Stortinget for å diskutere en strategi frem mot valget slik at målsetningen om å stoppe etableringen av bompengeinnkreving kan lykkes. - Det verste er at det er meningsløst å kreve inn bompenger, staten vasser i penger samtidig som folk ikke kan parkere bilen for godt. Befolkningen er avhengig av bil, sier Svendsen.
Kenneth Svendsen sier videre at det må komme et opprør mot den ekstra beskatningen som bompenger er, og med en samling av den kraft som ligger latent i NAF og KNA kan dette lykkes. - Men det er gjennom et bredt samarbeid mellom de som er i mot bompengefinansiering at vi kan nå målet.
Svendsen håper at NAF og KNA blir med på en storstilt kamp for å sette bompengefinansiering av veiprosjekter på dagsorden slik at det kan stoppes.
