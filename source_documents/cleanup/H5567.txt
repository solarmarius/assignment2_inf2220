
11/02-02
Regjeringens tilsynelatende desentralisering av miljø- og landbruksoppgaver - Et politisk narrespill.
Innholdet i Regjeringens omlegging av oppgavefordelingen mellom kommunene og fylkeskommunene holder ikke mål, sier Magnhild Meltveit Kleppa (Sp), leder i Stortingets kommunalkomite . Det som her legges ut som desentralisering av oppgaver i kommunene, er i realiteten en sentralisering av politisk makt.
Stortinget vedtok våren 2001 bla. å overføre miljø- og landbruksoppgaver fra fylkesmannen til fylkeskommunene. Formålet med dette var å styrke fylkeskommunen som regionalt nivå. Dette ønsker nå Bondevikregjeringen å reversere, og måten de velger å gjøre dette på er lite hensiktsmessig dersom målet er mer lokalt folkestyre. Det kommunal- og regionalministeren framhever som desentralisering av viktige oppgaver til kommunene er i realiteten småplukk og mindre forvaltningsoppgaver. Politikken trekkes inn sentralt.
Dette er desverre nok en sak der Krf har latt seg overkjøre av Høyre. Stortingsflertallet sluttet seg i fjor vår til forslaget om å gi fylkeskommunen nye oppgaver som regional utviklingsaktør.Planarbeid er en naturlig del av et slikt ansvar. Det er derfor selvmotsigende av Regjeringen nå igjen å fjerne miljø- og landbruksoppgaver fra det folkevalgte regionale nivå.
Det er oppsiktsvekkende at KrF har gått med på dette, mindre enn et år etter at de selv var med å sikre flertall for å legge miljø- og landbruksoppgavene til fylkeskommunen.
