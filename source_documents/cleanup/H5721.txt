
8/4/02
@-brev fra Jens 8. april 2002
- Jeg har nå vært på til sammen tre fylkesårsmøter. Alle steder opplevde jeg god stemning og sterkt innsatsvilje til å stå på for Arbeiderpartiet selv om det føles tungt til tider, skriver jens Stoltenberg i @brev fr Jens 9.april 2002.
Kjære @-brevvenn
De fleste har sikkert fått med seg at jeg har sagt ja på forespørselen om å stille til valg om leder av Arbeiderpartiet på landsmøtet til høsten.
Jeg gjør dette fordi jeg vil bidra til et parti som sloss videre for rettferdighet og for et samfunn der alle har like muligheter. Det er fortsatt mye ugjort i samfunnet. Frihet, likhet og solidaritet er verdier det er verdt å kjempe for, og Arbeiderpartiet er det beste redskapet i denne kampen. Dette er verdier som er godt forankret i det norske folk. Derfor ser vi at mange andre partier vil ta over våre ideer og mål. Til det er mitt svar: ingen er bedre enn originalen.
Arbeiderpartiet har en historie vi har all grunn til å være stolte av. Men jeg vil advare mot å bli for tilbakelent på dette. Det er velgernes tro i forhold til hva vi vil gjøre i morgen som vil gi oss tillit hos velgerne i dag. For hvis stoltheten overskygger sinnet og indignasjonen over urettferdighet, mister vi troverdighet og tillit.
Jeg har nå vært på til sammen tre fylkesårsmøter. Alle steder opplevde jeg god stemning og sterkt innsatsvilje til å stå på for Arbeiderpartiet selv om det føles tungt til tider. På møtene fant de tillitsvalgte støtte i det å være sammen, og i det å diskutere politikk og konkrete saker. Det er her veien til framgang ligger.
Vi må også jobbe mer på lag enn vi har gjort den siste tiden. En person kan ikke alene klare jobben med å bygge oss opp igjen. Vi må jobbe sammen og slutte å ødelegge for oss selv. Men selv da vil dette ta tid og kan ikke skje ved enkle knep eller lette grep. Det er hardt, systematisk arbeid med det som mål å gjenreise tillit hos den jevne velger som vil få oss tilbake igjen. Tidligere har vi vist at vi kan håndtere uenighet på en ryddig, ordentlig og demokratisk måte. EU-saken er et eksempel på dette. Der var det tøffe diskusjoner som likevel ble håndtert godt. Den tradisjonen må vi ta fram igjen og bruke også i forhold til uenighet i dag.
Tiden framover blir spennende. Mange store politiske saker kommer til Stortinget og regjeringens arbeid blir viktig å følge. Nå må vi konsentrere oss om å jobbe hardt med politikken, bygge opp troverdighet blant velgerne og ha tålmodighet. Jeg skal gjøre mitt beste fra mitt ståsted.
Vennlig hilsen
Jens Stoltenberg
