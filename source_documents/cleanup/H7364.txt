
31. juli 2003
Venstres Hovedorganisasjon
Høyre diskriminerer homofile
Venstre mener det er på tide å oppheve partnerskapsloven, og innføre én felles juridisk ekteskapsinngåelse som likestiller homofile og heterofile par - eller såkalt borgerlig vielse.
- Hvis Høyre vil bli et homo-parti, så utfordrer jeg Erling Lae til å arbeide for å få Høyre til å gå inn for borgerlig vielse. Det sier Ketil Kjenseth, Venstres assisterende generalsekretær og kommunestyremedlem i Gjøvik, som selv er homofil.
- Det er fint at Høyre er flinke til å inkludere homofile i partimiljøet. Realpolitisk er det imidlertid slik at Høyre er konservativt og diskriminerer homofiles rettigheter, uttaler Kjenseth.
Også i spørsmålet om rett til adopsjon for homofile ligger Høyre etter. Det er bare Oslo Høyre som i et årsmøtevedtak har gått inn for å gi homofile rett til adopsjon på linje med heterofile.
- Både Venstre og jeg personlig støtter adopsjonsrett, men når det er sagt så er det viktgere for meg å få inngå ekteskap på linje med heterofile enn å få adoptere barn. Adopsjon handler mer om barns rett til foreldre og omsorg enn om homofiles rettigheter, påpeker Kjenseth og håper Lae vil trekke Høyre i riktig retning også i dette spørsmålet.
Kjenseth mener Høyre viser sitt sanne homopolitiske ansikt når kommunalminister Erna Solberg ikke ønsker å inkludere seksuelle minoriteter i sitt utkast til et nytt, statlig senter mot diskriminering.
- Det holder ikke med Erling Laes festtaler når Høyre på Storting og i Regjering ikke stiller seg bak forslag for å øke likestillingen og kjempe mot diskrimineringen av seksuelle minoriteter, sier Ketil Kjenseth.
