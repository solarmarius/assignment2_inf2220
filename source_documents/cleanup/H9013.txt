
20.2.2005
FrP
Vedtatt resolusjon
Sparingen i helsevesenet er gått for langt!
De fleste Helseforetakene har fått krav om at deres regnskaper skal være i balanse i løpet av 2005. For mange foretak betyr det at innsparingene i løpet av 2005 må bli så store at det vil gå hardt ut over pasientene og de ansatte. Innsparinger som ikke skjer på bakgrunn av en faglig vurdering men bare baserer seg på ønsket om å spare penger er ikke akseptabelt.
Utviklingen av ventelister og økning i køene har vært sterkere hittil i 2005 enn forventet. Dette skyldes delvis stortingsflertallets vedtak om en reduksjon av Innsatsbasert finansiering (ISF) fra 60 til 40 % i 2004. Budsjettforliket mellom regjeringspartiene og FrP i Stortinget førte til en økning tilbake til 60 % i 2005, men kravet om balanse og den uforutsette økningen av ventelister og køer vil gjøre situasjonen i helseforetakene svært vanskelig i løpet av 2005 og 2006. Hensynet til brukerne og til den allmenne trygghetsfølelse tilsier at den uforutsette utviklingen må møtes med ekstrabevilgninger til helseforetakene i Revidert Nasjonalbudsjett.
FrP's landsstyre krever at Regjeringen, ved fremleggelsen av Revidert Nasjonalbudsjett for 2005, sørger for en tilleggsbevilgning til helseforetakene slik at pasientbehandlingen ikke blir skadelidende.
