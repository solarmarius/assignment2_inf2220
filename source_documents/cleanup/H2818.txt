
Lørdag 28.januar 1995
Partileder i KrF, Kjell Magne Bondevik på
lokallagslederkonferansen i Drammen:
Regjeringen er ikke bevisst
nok i sin distriktspolitikk
-Er det en bevisst politikk som ligger bak endringene på flere områder i regjeringens distriktspolitikk, eller har Regjeringen fortsatt som mål å opprettholde en desentralisert bosetting over hele landet? Etter de siste distriktspolitiske utspillene fra Regjeringen lurer jeg på hvilke planer denne har for distrikts-Norge. Dette håper jeg Regjeringens ledelse vil svare meg på, sa partileder Kjell Magne Bondevik på partiets lokallagslederkonferanse i Drammen lørdag, som også opplyste at han har anmeldt spørsmål til statsministeren i Stortingets spørretime onsdag.
-En regjering kan ikke styre alt som har med distriktene å gjøre. Men offentlige nøkkelinstitusjoner som driver tjenesteyting innen tele, post og ikke minst skole, bør fortsatt styres av det offentlige. Det er her Regjeringen nå må være våken slik at den ikke i sin iver etter "modernisering og tilpasning" glemmer å bruke offentlige nøkkelinstitusjoner for en bevisst samfunnsstyring. Det kan ikke bare være spørsmål om maksimal lønnsomhet som avgjør politikken overfor statlige institusjoner, sa Bondevik.
Han ser imidlertid også viktigheten av at ikke distriktenes interesser settes opp mot byenes.
-Det må ikke bli slik at by og land oppfattes som motstandere. De er gjensidig avhengige av hverandre. Selvsagt har også byene sine gode kvaliteter. Byene er tjent med at distriktspolitikken lykkes, og distriktene er tjent med godt fungerende byer, konstanterte KrFs partileder.
Arbeiderpartiet trenger mer individualetikk
Bondevik trekker også frem en annen tendens i samfunnsutviklingen som er svært alvorlig; økningen i vold og brutalitet.
-Vi vet at det ofte er en komplisert sammenheng bak voldstendensene. Men jeg er ikke i tvil om at økende voldsinnslag i medier, ikke minst innenfor video og dataspill, bryter ned holdninger og forsvarsbarrierer mot vold og brutalitet. Derfor har KrF lenge kjempet mot videovold og vold i mediene for øvrig, kommenterte han og fortsatte med henvisning til Arbeiderpartiet:
-Endelig ser det ut til at også andre politiske partier våkner. Når Thorbjørn Jagland går inn for å skjerpe lovgivningen mot videovold og krigsleketøy, er dette utmerket. Disse forslagene har jo KrF allerede reist. Jagland taler også om moral og verdier som om det skulle vært tatt ut av en KrF-brosjyre. Men det mangler noe vi alltid har med: En henvisning til de verdier og normer vi må sette inn i kampen mot normoppløsningen. Hvis en ikke har dette fundamentet, blir det lett et slag i luften.
Bondevik kom derfor med en utfordring til Arbeiderpartiet.
-Sosialdemokratiet er tradisjonelt opptatt av fellesskapet og viktigheten av å bevare dette. Det er jeg enig i. Men det er også viktig å ha for øyet enkeltmenneskets verdi og frihetsbehov. Jagland sa i et nyttårsintervju med NTB at "jeg mener respekten for enkeltmennesket er en av de tre bærebjelkene i velferdsstaten." Men hva som videre er viktig for at fellesskapet skal fungere, er at det er mest mulig felles normer for hvordan enkelt menneskene forholder seg til hverandre. Her ligger sosialdemoktratiets svakhet. Partiet har vært opptatt av fellesskapet - sosialetikken. Men partiet har vært lite opptatt av forutsetningene for at fellesskapet skal fungere - nemlig individualetikken. Hva vil Jagland gjøre med dette, spurte Bondevik på KrFs lokallagslederkonferanse i Drammen.
