
Stortinget, 8. mai 2001
fra Stortingsrepresentant Ursula Evje (FrP) Utdanningspolitisk talsmann
Høyres klassesamfunn er patetisk!
- At Høyre vil pålegge studentene å betale studiene selv, vitner om at noen fortsatt mener familieøkonomi skal være det viktigste kriterium for å få opplæring i Norge, sier Ursula Evje (FrP).
Fremskrittspartiet ser med undring på et så gammeldags prinsipp som Høyre nå forfekter. Det er ubegripelig at en skal være avhengig av sin families økonomiske situasjon for å kunne få høyere utdanning. Hårreisende blir det når Høyre begrunner sitt standpunkt med et ønske om å redusere belastningen for høyere utdanning, påpeker Ursula Evje. Alle ser behovet for at Norge får en så godt kvalifisert befolkning som mulig. Da er det nesten latterlig når et parti som forsøker å ha troverdighet på utdanning, synes det er for mange i Norge som får opplæring på høyere nivå!
Fremskrittspartiet går inn for at høyskoler skal bli egne enheter, gjerne private, men det må være en lik mulighet for alle å få høyere utdanning uavhengig av egen økonomi! Fremskrittspartiet har i sine budsjetter avsatt penger slik at studentene skal være garantert en utdanning der alle skolepengene blir dekket av staten uansett om høyskolen er offentlig eller privat eid. Slik sett er FrP det eneste partiet som ønsker full likebehandling av alle studenter uavhengig av økonomi og valg av lærested, avslutter Ursula Evje.
