
Torsdag 19. juni 1997
KrF-leder Valgerd Svarstad Haugland om trygdeoppgjøret:
EN SENTRUMSREGJERING VILLE GITT MER TIL MINSTEPENSJONISTENE
-Hadde Norge hatt en sentrumsregjering nå, ville minstepensjonistene fått ett tusen kroner mer i måneden i forbindelse med årets trygdeoppgjør. Det er derfor menings-løst når Carl I. Hagen sier at det er det samme hvem som sitter i regjerings-kontorene. Minstepensjonistene ville merket forskjellen meget godt. Det sier Kristelig Folkepartis leder Valgerd Svarstad Haugland.
-Dersom minstepensjonistene hadde fått ett tusen kroner mer i måneden, slik KrF går inn for, ville de likevel fått mindre i inntektsøkning enn det som ble gjennomsnittsresultatet for de ansatte i offentlig sektor i forbindelse med lønnsoppgjøret. De får nemlig mellom 13.000 og 14.000 mer i året, sier Valgerd Svarstad Haugland.
-Men til sammenlikning har Arbeiderpartiet og Høyre skapt flertall for at minstepensjonen skal økes med 700 kroner i året. Det tilsvarer om lag én ekstra trikkebillett i uka for den enkelte pensjonist. Jeg synes det er en smålig mot minstepensjonistene å avspise dem med slike smuler, sier Valgerd Svarstad Haugland.
-En sentrumsregjering ville ikke i dagens situasjon foreslått et så lite beløp. Og hadde vi først foreslått å øke minstepensjonene med ett tusen kroner i måneden, er jeg ikke i tvil om at det ville blitt vedtatt. Det er stor forskjell på å våge å stemme imot et slikt forslag, og på å la være å fremme det, sier Valgerd Svarstad Haugland.
Hun minner om at minstepensjonistene utgjør en stadig mindre andel av det totale antall pensjonister her i landet. Selv om mange alderspensjonister har hatt en god vekst i sin disponible inntekt, har minstepensjonistene bare hatt en vekst på en halv prosent i året i perioden fra 1985 til 1994.
-KrF er også opptatt av at de aller fleste minstepensjonistene er kvinner som har vært hjemmearbeidende med omsorg for barn og eldre. Alle disse har gjort et meget samfunnsnyttig arbeid og bør således sikres en inntekt i alderdommen som det er mulig å leve av, sier Valgerd Svarstad Haugland til slutt.
