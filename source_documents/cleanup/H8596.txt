
Dato: 17. september 2004
Stortingsrepresentant Per Sandberg (FrP)
- Erna må ta ansvaret for gate-asylantene
Innvandringspolitisk talsmann i FrP, Per Sandberg, er ikke i tvil om hvem som har ansvaret for avviste asylsøkere som blir satt på gata. - Det er Erna Solberg selv som må ta ansvar for asylsøkerne som ikke kan returneres, sier han.
Det er i kjølvannet av at blant annet Trondheim kommune vil tilby avviste asylsøkere sosialhjelp at Sandberg reagerer. - Det som nå har skjedd er at regjeringen presser ansvaret ned på kommunene. Det er helt uaktuelt, slår han fast.
Per Sandberg sier det er kynisk av Erna Solberg å vise til at asylsøkerne selv må ta ansvar for sin egen situasjon. - Det er jo regjeringens politikk som har gjort at asylsøkerne kom hit i utgangspunktet, derfor er det uholdbart at kommunene skal sitte med ansvaret for asylsøkere regjeringen ikke har maktet å sende ut.
Han synes det ikke er rart at kommunene er opptatt av å løse problemet. - Alle forstår at dersom dette problemet ikke håndteres så vil asylsøkere som bor på gata ty til kriminalitet. Men han advarer allikevel kommunene om å ta på seg ansvaret. - Dette er en utfordring større enn det kommunene bør ta på seg, sier han.
- FrP var skeptiske til regjeringens løsning om å nekte avviste asylsøkere kost og losji. Det som hadde vært en langt bedre løsning hadde vært å ta i bruk flere lukkede mottak, samt sette større makt bak kravene ovenfor Somaliske myndigheter, forklarer Sandberg.
Han mener nå at det er på tide at Erna Solberg innser at det ikke nytter å nekte avviste asylsøkere kost og losji. - Vi ser jo nå at det ikke får dem til å reise hjem, derfor burde det være en smal sak for regjeringen å ty til FrPs løsning med lukkede mottak, avslutter han.
