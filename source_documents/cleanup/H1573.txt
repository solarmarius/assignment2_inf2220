
Stortinget, 17. mars 2000
FREMSKRITTSPARTIETS
STORTINGSGRUPPE
fra Øyvind Korsberg, Fremskrittspartiet, medlem i Stortingets energi- og miljøkomité
INTERESSANTE UTFORDRINGER
FOR MILJØVERNMINISTEREN
- Den nye miljøvernministeren får en spennende start i forbindelse med de tiltak som må treffes med hensyn til omgjøring av vilkårene i de tildelte utslippstillatelsene for gasskraftverk. Det sier FrPs miljøpolitiske talsmann, Øyvind Korsberg, i en kommentar til at Siri Bjerke er utnevnt til ny miljøvernminister.
- Som kjent skal behandlingen av omgjøringssakene og eventuelle utslippssøknader for nye gasskraftverk forutsettes å skje innenfor forurensningslovens rammer. Det blir spennende å se hvordan Statsråden innen 1. juni klarer å endre forurensningsloven for å få gjennomført de vedtak som er fattet under behandlingen av energimeldingen, sier Korsberg.
- Det blir også interessant å se om den nye Statsråden akter å foreta seg noe med hensyn til rovdyrproblematikken som er et stort problem for saue- og tamreinnæringen i distriktsnorge, avslutter Korsberg.
