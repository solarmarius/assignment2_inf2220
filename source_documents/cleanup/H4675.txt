
2. februar 2000
Karita Bekkemellem Orheim
Etterlyser samlet vurdering av kontantstøtten
Pressemelding fra stortingsrepresentant Karita Bekkemellem Orheim, onsdag 2. februar 2000. I Stortingets spørretime i dag ba Bekkemellem Orheim barne- og familieministeren svare på når hun vil komme til Stortinget med en samlet evaluering av kontantstøtteordningen.
- I forbindelse med innføringen av kontantstøtten hadde man en debatt om hvor godt forarbeidet var til loven. Det ble etterlyst blant annet forskning og prøveprosjekter. Statsråden mente da at dette ikke hadde noen betydning, ettersom ordningen skulle evalueres og eventuelt endres ved utilsiktede virkninger. Kan statsråden redegjøre for om når, og i hvilken form, en slik samlet evaluering vil bli presentert for Stortinget, spurte Karita Bekkemellem Orheim.
Til dette svarte barne- og familieministeren at det kommer løpende informasjon om bruk og virkninger av kontantstøtten, blant annet fra Statistisk Sentralbyrå og Norges Forskningsråd, men at en samlet evaluering mest sannsynlig vil komme i 2001 - og i hvert fall i løpet av stortingsperioden. Formen på evalueringen har man imidlertid ikke vedtatt ennå.
Karita Bekkemellem Orheim understreket på sin side at kontantstøtten ble innført svært raskt og helt uten grundige konsekvensanalyser.
- Det vi etterlyser nå, er ikke enkeltrapporter, men en samlet evaluering der helheten av virkningene av kontantstøtten presenteres for Stortinget. Det kan nesten virke som om regjeringen er redd for å vise hvilke konsekvenser kontantstøtteordningen har blant annet for barn med særskilte behov og for arbeidskraften, sa hun. Hun ønsket likevel å ta statsråden på ordet, og håpet at regjeringen vil ta konsekvensene av den samlete evalueringen når den kommer på bordet i løpet av 2001.
