
30.06.03
Senterpartiet
Senterpartiets skolepolitikk: DEN LIKEVERDIGE FELLESSKAPSSKOLEN MED LOKALE VARIASJONER
-Lik rett til å gå i en god offentlig skole er blitt en viktig politisk kampsak for Senterpartiet etter at Regjeringen har åpnet for et konkurranseforhold mellom privatskoler og den offentlige skolen, sier Anne Tingelstad Wøien som har ledet arbeidet med Senterpartiets skolepolitiske manifest.
- Senterpartiet vil at skolen fortsatt skal være en fellesskapsarena der barn og unge fra ulike miljø og med ulik sosial bakgrunn møtes. Vi vil slåss for fellesskapskolen, sier Tingelstad Wøien, men påpeker at skolen må være i utvikling innholdsmessig.
"Den mangfoldige fellesskapsskolen - kunnskapsrik, ansvarlig og selvstendig", har Senterpartiets satt som overskrift på sitt skolepolitiske manifest, vedtatt av Senterpartiets sentralstyre. I manifestet heter det at det må bli økt fokus på basiskunnskap og kunnskapsformidling i skolen. Senterpartiet ønsker å styrke lærerrollen og trygge lærerne som profesjonelle kunnskapsformidlere. Partiet ønsker også å forbedre læreplanene ved å angi overordnede mål. Kommunene må selv finne lokale læremål som er naturlige, som bygger på egen kultur og framover lokale fortrinn.
Senterpartiet vil ha en større lokal myndighet over skolehverdagen gjennom at organisering av skoledagen blir et ansvar som i stor grad overlates til kommunen i samarbeid med skolene og foreldrene. Senterpartiet ønsker derfor å si nei til obligatorisk heldagsskole samtidig som det åpnes for en smidigere avvikling av feriedagene gjennom at 14 av elevenes feriedager kan tas ut fleksibelt i løpet av skoleåret.
