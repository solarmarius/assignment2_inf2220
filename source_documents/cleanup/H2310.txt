
Tirsdag 23. november 1993
Samferdselspolitisk talskvinne May-Helen Molvær Grimstad (KrF)
SIKKERHET VIKTIGERE ENN PRISEN PÅ "LAPPEN"
om forenklet kjøreopplæring:
-Trafikksikkerhet er viktigere enn at det skal bli billigere å ta sertifikat for bil. Kristelig Folkeparti er i prinsippet for at unge skal kunne øvelseskjøre fra de er 16 år gamle, men samferdselsdepartementets opplegg for forenklet kjøreopplæring tar ikke godt nok vare på trafikksikkerhetsaspektet. Det sier KrFs samferdselspolitiske talskvinne May-Helen Molvær Grimstad.
-Flertallet i komiteen er enig med departementet i intensjonene om økt trafikksikkerhet og reduserte kostnader, men det opplegget departementet hadde utarbeidet tilfredsstiller ikke kravene til økt trafikksikkerhet. Departementets opplegg innebærer at man kan få praktisk talt all kjøreopplæringen og -treningen ved privat øvelseskjøring.
For å kunne gi slik opplæring, kreves det ikke annet enn at man har hatt sertifikat i fem år. De eneste obliagtoriske kursene blir mørkekjøring og glattkjøring, som man må ta i løpet av to år. Ifølge trafikkopplæringsfolk har forslaget ikke vært ute på høring, og det er massiv motstand mot opplegget i disse miljøene, og flere bilorganisasjoner.
Jeg er enig i at en ungdom kan få mye god kjøretrening av slik veiledning, men det er også nødvendig med en viss profesjonell opplæring. Dessuten kan en slik nyordning fort få en skjev sosial profil. Det heter i opplegget at det skal bli en strengere vurdering ved såvel kjøreprøven som teoriprøven, og at de som går opp, skal betale de reelle kostnadene ved dette selv. Da vil de som ikke har anledning til å øvekjøre med en annen sjåfør, komme dårligere ut fordi de i tillegg til å betale de reelle kostnadene ved oppkjøring, også må betale for kjøretimene. Jeg er enig i at kostnadene ved å ta sertifikat for bil er for høye, men samtidig må departemenetets forslag gjennomarbeides bedre, sier May-Helen Molvær Grimstad.
