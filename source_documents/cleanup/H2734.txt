
Mandag 11. desember 1995
KRISTENDEMOKRATISK LEDER I RUSSLAND DREPT
Vitaly Savitsky, lederen for det kristendemokratiske partiet RCDU i Russland, ble lørdag drept i en bilulykke i St. Petersburg. Vitaly Savitsky var et meget respektert parlamentsmedlem. På meningsmålingene foran det russiske parlamentsvalget ledet han klart foran de andre kandidatene fra St. Petersburg. Det russiske kristen-demokratiske partiet har forlangt full politietterforskning etter ulykken, som de frykter var et attentat mot Savitsky.
-Vitaly Savitsky kunne sammen med andre blitt en stabiliserende faktor i den nye dumaen dersom dette ikke hadde hendt. Viser det seg at han virkelig er blitt offer for et politisk mord, er det en tragedie både for det kristendemokratiske partiet i Russland, og for det skjøre demokratiet i landet.
Det sier Kristelig Folkepartis parlamentariske leder Kjell Magne Bondevik i en kommentar til Savitskys død. Bondevik har flere ganger møtt Savitisky, sist da han besøkte Norge tidligere i høst i forbindelse med en næringslivskonferanse.
-Vitaly Savitisky var vitenskapsmann av betydelig format, og var professor i geneteikk og radioaktivitet. Han var en av de første eksperten som besøkte Tsjernobyl etter brannen i kjernekraftverket der. I kommunisttiden satt han fengslet på grunn av sin kristne tro. Som parlamentsmedlem gjorde Savitsky en fremragende jobb, og hørte avgjort til de modererende elementer i dumaen. Alt tydet på at han ville blitt gjenvalgt med klar margin ved årets valg, sier Kjell Magne Bondevik.
-Jeg fikk et meget godt inntrykk av Savitisky når jeg møtte ham, og oppfattet ham som en sterk og dyktig politiker. Hans død er et hardt slag for det kristendemokratiske partiet i Russland, og både som søsterparti, medkristne og venner av Savitisky deler vi sterkt den sorg som mange føler i Russland nå, sier Kjell Magne Bondevik til slutt.
