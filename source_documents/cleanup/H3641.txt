
25.11.00
SVs landsstyre:
Sosialistisk Venstrepartis Pressetjeneste
Norge må på offensiven i klimapolitikken.
Etter to ukers samtaler i Den Haag brøt klimaforhandlingene sammen idag. Det er uklart hvordan utviklingen videre vil bli. Norge har spilt en meget defensiv rolle i forhandlingene, og har lagt seg på den linjen USA har gått inn for. Det var USAs krav om skog som reduksjonstiltak som i siste instans førte til at forhandlingene ikke kom i mål.
I forhandlingenes har USA og EU stått mot hverandre. Stridstemaene har vært hvor mye av reduksjonsforpliktelsene hvert enkelt land kan gjennomføre i andre land, og hvor mye som må gjøres hjemme. USA har gått inn for at det ikke skal settes noe tak for hvor mye som skal kunne gjennomføres gjennom tiltak i andre land, mens EU har gått inn for at minst halvparten skal gjennomføres hjemme. Videre har det vært en konflikt om hvorvidt skog skal kunne brukes som tiltak for reduksjoner, om det skal kunne være en del av den rene utviklingsmekanismen. Skog tar opp CO2, men det er stor uenighet om hvordan det skal kunne kontrolleres og følges opp på lang sikt.
Klimaproblemet er mer alvorlig enn noensinne, og det forsvinner ikke av seg selv. Klimapanelets leder Bob Watson sa på møtet i Haag at klimaendringene vil skje, spørsmålet nå er hvor, hvor mye og når. Europa er dominert av rekordstore stormer og flom. Behovet for handling er større enn noensinne.
Det er en skandale at Norge har støttet USA og ikke EU i forhandlingene. Det må være et krav at Norge støtter den mest miljøvennlige retningen i klimaforhandlingene og spiller en offensiv rolle.
SVs landsstyre krever derfor:
Miljøvernminister Siri Bjerke må snarest komme til Stortinget og redegjøre for Norges rolle i klimaforhandlingene og hvordan Regjeringen akter å arbeide internasjonalt fremover for å løse den fastlåste situasjonen.
I videre forhandlinger må Norge løsrive seg fra USA. Norge må arbeide sammen med EU og andre om at en majoritet av reduksjonene skal gjennomføres hjemme, og at skog som reduksjonstiltak skal være begrenset.
Sammenbruddet i de internasjonale klimaforhandlingene må ikke bli en unnskyldning for manglende handling i Norge. Regjeringen må ta initiativ til tiltak for å redusere norske utslipp av drivhusgasser.
