
6. februar 2001
Erik Dalheim
Et effektivt transportsystem viktig for næringsliv og miljø
- Et effektivt transportsystem er en viktig forutsetning for næringslivets konkurransedyktighet. Og dersom vi gjør ting riktigere, kan vi bidra til å redusere miljøkostnadene knyttet til transporten, sa stortingsrepresentant Erik Dalheim i debatten om Nasjonal transportplan.
Dalheim mente at hovedutfordringen ved transportplanen for det neste tiåret er at alle penger som skal brukes til å sette gode tanker ut i livet, må hentes fra skatter og avgifter, som brukere av transportsystemet helst vil ha mindre av. - I dag kappes de ivrigste skattenedsettere om å bruke mer enn før. I Arbeiderpartiet mener vi at situasjonen i anleggssektoren tilsier at det kan forsvares å bruke noe mer, spesielt nå som det kan se ut som om dette ikke bare vil føre til dyrere meter med vei, sa han.
- Men bedret kapasitetsutnyttelse av de investeringer vi gjør i transportsektoren må få styrket oppmerksomhet. Det er for noen overraskende lett å reise innvendinger mot en veiprising som har som hovedmål å jevne ut en døgntrafikk på flere av døgnets tider, sa Dalheim. Han understreket at vi ville kunne oppnå store kostnadsbesparelser dersom næringsaktivitetene kunne spres ut over flere av døgnets og ukas timer.
- Alle jeg kjenner er for kollektivtrafikk. Innstillingen inneholder i denne sammenheng fra de fleste gode innspill på forbedringer. Men også her er hovedutfordringen trafikkspredning og bedret kapasitetsutnyttelse. Det må være et tankekors at den av de fleste høyt elska bussen i gjennomsnitt har en kapasitetsutnyttelse på noe over 20%. Dramatiske topper i trafikkbildet inn til sentra, og i noen grad bussruter som har sin opprinnelse fra før privatbilismen, er utfordringer som vi må evne å gripe fatt i. Selv om mye konservatisme uten prislapp ønsker noe annet. Agenda 21 har sine målsetninger om at det er det vi gjør der vi bor for å forbedre miljøet som gir resultater. Arbeiderpartiet og Sentrumspartiene står i innstillingen sammen om påpeking av mer beviste reguleringsplaner i denne sammenheng. Lokalisering av næringsarealer i tilknytning til trafikknutepunkt og ønskelighet av nærhet mellom havn, jernbane og overordnet veisystem bør gis fortrinn for å få optimale løsninger i tråd med Agenda 21s mål. For å ta med seg et lokalt poeng i denne sammenheng: Dette er fortrinn som kan videreutvikles i forhold til Drammen Havn, sa Erik Dalheim.
