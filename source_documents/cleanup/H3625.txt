
12.02.00
Kristin Halvorsen, leder i SV:
Sosialistisk Venstrepartis Pressetjeneste
- Vent, Jens
- La velgerne si hva de mener om privatisering av Statoil og SDØE. Det er for mange spørsmål som ikke er besvart og konsekvenser som ikke er utredet. Jens Stoltenberg bør derfor vente med å kjøre i gjennom Arbeiderpartiets privatiseringsvedtak om Statoil til etter valget i 2001, sa Kristin Halvorsen på Troms SVs årsmøte i Tromsø i dag.
Hun viser til brev fra Jagland 3. januar d.å. hvor han skriver:
" Det er for tidlig å konkludere i denne saken, men vårt utgangspunkt må være at olje- og gassressursene tilhører hele folket. Med bakgrunn i hva et flertall av Stortingsrepresentantene gikk til valg på i 1997, er det vanskelig å tenke seg at en dramatisk omlegging av olje og gasspolitikken kan skje før valget i 2001".
- Ap vil nok hevde at deres vedtak ikke er en dramatisk omlegging, men det er det faktisk. Halvorsen viser til at statsråden ikke lenger vil kunne bytte ut styret i bedriften, slik Anne Enger Lahnstein grep inn ovenfor Statoil-styret sist. Dessuten må vi sikre formuen på en best mulig måte. En privatisering er vanskelig å snu og hvis konsekvensene av en slik endring ikke er kjent kan dette føre til omfattende endringer i styring av olje- og gassressursene, avslutter Halvorsen.
