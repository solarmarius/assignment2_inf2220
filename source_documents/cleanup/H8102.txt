
9.1.2004
RV
Gratulerar, Jon!
Raud Valallianse gratulerar Jon Johansen med frifinninga i lagmannsretten. - Dette er ei særs viktig prinsipiell sak, seier nestleiar Sigrid Staurset. - Å velje sjølv korleis du vil spele av dine eigne dvdar burde vere sjølvsagt, den amerikanske filmindustrien har ingenting med å diktere kva programvare du skal nytte.
Jon "Dvd" Johansen vart tiltalt av Økokrim for å ha brote kopisperra Content Scrambling System ("CSS") på dvd-plater, men vart frikjent av Oslo Tingrett i januar 2003. Økokrim anka, men tapte saka då Johansen på nytt vart frikjent i Borgarting Lagmannsrett 22. desember 2004.
- Økokrim har freista å gjere dette til ei sak om piratkopiering, men etter norsk lov har du lov å ta tryggleikskopi av filmar du har kjøpt eller fått, noko lagmannsretten óg viser til i redegjeringa for dommen, fortset Staurset. RV reagerer på at interessene til amerikanske storselskap vert forsvart på denne måten: - Å gjere det umogleg å å spele dvdar med noko anna enn Microsoft, er det eit ledd i deira kampanje for å gjere det vanskelegare å nytte fri programvare, som Linux, seier Staurset. - Dommen er eit klask i trynet til Microsoft sitt monopoliseringssirkus.
Raud Valallianse har lenge vore ein forkjempar for fri programvare, og var det første partiet i Noreg som kom med eit eige politisk internettprogram. Programmet kan lesast på partiets nettsider, www.rv.no .
Staurset seier seg nøgd med at Økokrim no har bestemt seg for å ikkje anke saka vidare. - Økokrim burde ha viktigare saker å ta seg av enn å etterforske folk som har brote seg inn på sine eigne dvdar, avsluttar ho.
