
Onsdag 4. mai 1994
Stortingsrepresentant Solveig Sollie (KrF) i Tomter:
"DE GLEMTE BARNA" TRENGER FORSVARERE
-De mer enn 230.000 norske barn som lever med og lider under sine foreldres rus-misbruk, trenger talsmenn og -kvinner som kan gjøre betegnelsen "de glemte barna" til skamme. Dette er en oppgave for oss alle, både som politikere og som med-mennesker. Det sa stortingsrepresentant Solveig Sollie da hun holdt festtalen under 30-årsmarkeringen til Østfold Kristelig Folkepartis Kvinner i Tomter onsdag kveld.
-Jeg skulle ønske de politikerne som fort vekk gir salgsløyve for øl til flere og flere butikker, og åpner for flere og flere kraner kunne se noe av den smerte og frustrasjon som disse barna og ungdommene opplever. Mange av dem er rett og slett blitt fratatt sin barndom, de føler må ta ansvar for foreldrene sine fra før de begynner på skolen, sa Solveig Sollie.
Soliie, som er KrFs familiepolitiske talskvinne på Stortinget, understreket også at i en tid med høy arbeidsledighet er det enda større behov for å føre en restriktiv alkoholpolitikk enn ellers. Hun viste til at den belastningen mange føler ved å gå arbeidsledige, ofte fører til økt rusmisbruk, og etterlyste en solidarisk alkoholpolitikk
som tar utgangspunkt i de svakeste, de som ikke selv kan kontrollere sin rusmiddelbruk, og de som lider under misbruket deres: Ektefelle, barn og andre pårørende.
-Dersom Norge blir medlem av EU, vil bortfallet av grensekontroll føre til en sterk svekkelse av både alkohol- og narkotikaberedskapen. Jeg etterlyser et klart svar fra de EU-tilhengere som er opptatt av at det skal føres en restriktiv rusmiddelpolitikk hvordan de vil møte det faktum at vi legger landet langt mer åpent for smugling av rusmidler dersom vi blir med i et EU der de indre grensene så og si blir borte, sa Solveig Sollie på Østfold KrFKs 30-årsfest i Tomter onsdag kveld.
