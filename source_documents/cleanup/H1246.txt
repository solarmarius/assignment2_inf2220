
29. juni 2001
Ivar Kristiansen
Hvaleksport utsatt på ubestemt tid?
Det er nå snart gått et halvt år siden Regjeringen åpnet for eksport av vågehval. Ennå er ikke eksporten kommet i gang. Dette til tross for at fiskeriministeren i januar lovte at eksporten ville være i gang i løpet av et par måneder. Verken forskriftene som skal regulere eksporten eller DNA-registeret som skal gjøre det mulig å gjenkjenne hval tatt på den norske kvoten, er på plass.
Jeg er uforstående til at Regjeringen bruker så lang tid på denne saken. Fiskeriministeren påstår at det tar lang tid å utarbeide nye forskrifter og få ferdigstilt DNA-registeret. Jeg mener det er oppsiktsvekkende at statsråden ikke overskuet dette i januar. Med den rette viljen til stede hadde dette vært unnagjort for lenge siden. Stortingets klare forutsetning var at hvaleksporten skulle komme i gang i løpet av kort tid. Det har ikke skjedd , sier stortingsrepresentant Ivar Kristiansen fra Høyre.
Da Regjeringen i januar opphevet det selvpålagte eksportforbudet av vågehval, ble dette betraktet som slutten på unntakstilstanden i næringen. I stedet råder nå stor usikkerhet og kaos blant både fangere og kjøpere. Hvalfangstnæringen må som andre næringer ha klare rammebetingelser. Høyre mener at sjøpattedyr som hval og sel kan beskattes på lik linje med andre ressurser i havet. Sjøpattedyr befinner seg på toppen av næringskjeden og spiser store mengder fisk og annen sjømat, noe som også har konsekvenser for størrelsen på bestandene. Sjøpattedyrene må forvaltes slik at vi utnytter fiskeressursene best mulig. Fiskeriministeren må nå gi klar beskjed om når eksporten kan være i gang. Næringen kan ikke leve med at eksporten er utsatt på ubestemt tid.,  avslutter Ivar Kristiansen.
