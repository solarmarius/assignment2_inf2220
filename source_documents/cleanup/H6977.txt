
07.04.03
Rune J. Skjælaaen (Sp)
Ønsker ny levekårsundersøkelse for studenter
- Det er absolutt et behov for å få mer eksakt kunnskap om studentenes levekår, sier Rune J. Skjælaaen og gir dermed sin støtte til Studentenes Landsforbund som krever at Regjeringen igangsetter arbeidet med en ny levekårsundersøkelse blant studenter.
Mye har skjedd i studentenes hverdag siden sist det ble foretatt en slik kartlegging i 1997, sier Skjælaaen og viser til at innføringen av Kvalitetsreformen setter både studenter og utdanningsinstitusjonene ovenfor store utfordringer. Studentenes økonomi, bostedssituasjon, hvordan de opplever sine framtidsutsikter osv. er faktorer som også påvirker kvaliteten på studiet.
- For å oppfylle intensjonen i Kvalitetsreformen om å sette studenten i sentrum og sette inn målrettede tiltak, må vi vite hvordan studentene faktisk har det, sier Skjælaaen som vil ta saken opp i Stortinget.
