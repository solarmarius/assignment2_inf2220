
10. november 2003
Sp
Til redaksjonen
Senterpartiets alternative budsjett: ØKT VERDISKAPING OG BEDRE VELFERD I HELE LANDET
Nøkternt regnet vil Senterpartiets alternative budsjett gi en gevinst på 17.000 årsverk fordelt med 6000 innen skole/helse/omsorg, 5000 innen bygg og anlegg og 6000 i næringslivet forøvrig. Kostnaden på kort sikt vil være at det brukes 53,3 milliarder av oljefondet i stedet for Regjeringens 50. Gevinsten er bl.a. at grunnlaget for økt norsk verdiskaping og bosetting reetableres, at viktige velferdstjenester berges og at svake grupper ikke rammes økonomisk, sier finanspolitisk talsmann Morten Lund fra Senterpartiet. Sammen med parlamentarisk leder Marit Arnstad la han i dag fram Senterpartiets alternative budsjett.
Senterpartiet vil bruke nesten 5 milliarder mer enn Regjeringen til en målrettet næringslivssatsing. Vi vil snu ledighetsveksten som truer med å ødelegge grunnlaget for gode velferdsordninger og bosetting i hele landet, sier Lund.
Senterpartiet øker de frie inntektene til kommunesektoren med 4 milliarder kroner og de øremerkede med 1 milliarder kr. Ordningen med statsgarantert lån til vedlikehold og opprusting av skolebygg utvides med 2 milliarder.
Senterpartiet vil ikke gå med på Regjeringens forslag om dramatisk økning av egenandelstaket for frikort på medisiner og legebesøk, innstramminger i dagpenger, sykepenger, rehabiliteringspenger og attføringspenger.
Senterpartiets skatte- og avgiftsendringer gir knapt 4.5 milliarder kr som bidrag til bedre fordeling og økt satsing på prioriterte områder.
Senterpartiet øker bevilgningene til de regionale helseforetakene med 1.1 milliarder kroner. I tillegg foreslår Senterpartiet at staten dekker helseforetakenes underskudd fra 2002 og 2003 på inntil 3 milliarder for å hindre at viktige tilbud legges ned eller sentraliseres.
Vedlagt følger en mer fyldig presentasjon.
Alternativt budsjett ligger på
www.senterpartiet.no
- - - - - - - - - - - - - - - - - - - - - - - - - -
SENTERPARTIETS ALTERNATIVE STATSBUDSJETT 2004
ØKT VERDISKAPING OG BEDRE VELFERD I HELE LANDET
Av finanspolitisk talsmann Morten Lund, Senterpartiet
Nøkternt regnet vil Senterpartiets alternative budsjett gi en gevinst på 17.000 årsverk fordelt med 6000 innen skole/helse/omsorg, 5000 innen bygg og anlegg og 6000 i næringslivet forøvrig.
Kostnaden på kort sikt vil være at det brukes 53.3 milliarder av oljefondet i stedet for Regjeringens 50. Gevinsten er bl.a. at grunnlaget for økt norsk verdiskaping og bosetting reetableres, at viktige velferdstjenester berges og at svake grupper ikke rammes økonomisk.
Senterpartiet vil bruke nesten 5 milliarder mer enn Regjeringen til en målrettet næringslivssatsing. Vi vil snu ledighetsveksten som truer med å ødelegge grunnlaget for gode velferdsordninger og bosetting i hele landet
Senterpartiet lanser særlige tiltakspakker for verftsindustrien/maritim sektor, for marin sektor og for reiselivet. Verftsindustripakken er på 200 millioner kroner, realisering av nettolønnsordning for sjøfolk koster 270 millioner kroner, markedsføringstilskudd til reiseliv 100 millioner kroner, reversering av kutt i permitteringsregler 470 millioner kroner.
Senterpartiet vil gi SND, kommuner og fylkeskommuner anledning til å hjelpe fram næringslivet. Summen av disse økninger er 1625 millioner kroner. Herav 100 millioner kroner til kommunale næringsfond som Regjeringen har fjernet helt.
Den ekstra satsingen innenfor samferdsel er på en milliard. Det aller meste til å få utført anlegg, vedlikehold og rassikring der planene ligger klare og der maskiner og mannskap er ledige.
Senterpartiet vil fjerne arveavgift på næringsformue for å lette generasjonsskifter i familiebedrifter, og gjøre nyregistrering i Brønnøysundregisteret gratis (100 millioner kroner)
Senterpartiet vil bedre avskrivingssatsen for landbruksbygg med 2% (110 millioner kroner) og går mot økningen i matkontrollavgift (195 millioner kroner).
Senterpartiet vil øke kontrollinnsatsen mot den økende svarte økonomien (25 millioner kroner) som er en trussel mot de som driver seriøst og lovlig i de bransjer som er mest utsatt.
Kommunepakken
Senterpartiet øker de frie inntektene til kommunesektoren med 4 milliarder kroner og de øremerkede med 1 milliarder kr. Ordningen med statsgarantert lån til vedlikehold og opprusting av skolebygg utvides med 2 milliarder.
Senterpartiet går mot de foreslåtte endringer til kraftverkbeskatning, noe som innebærer 100 millioner kroner i økt eiendomsskatt til kommunene.
De økte øremerkede overføringene til kommunesektoren går til bedre integrering og norskopplæring for innvandrere, boligtilskudd, psykiatri-tjenester og andre lokale helsetjenester.
Mer rettferdig fordeling.
Senterpartiet vil ikke gå med på Regjeringens forslag om dramatisk økning av egenandelstaket for frikort på medisiner og legebesøk (880 millioner kroner). Heller ikke de foreslåtte innstramminger når det gjelder dagpenger, sykepenger, rehabiliteringspenger og attføringspenger (300 millioner kroner).
Senterpartiets skatte- og avgiftsendringer gir knapt 4.5 milliarder kr som bidrag til bedre fordeling og økt satsing på prioriterte områder. I tillegg kommer knapt 3 milliarder som gevinst av den økte sysselsettingen (innsparte dagpenger, økt skatt, arbeidsgiveravgift og moms).
Senterpartiet foreslår å øke frikortgrensa fra 23.000 til 40.000 kroner. Økning av prosentsatsen i minstefradraget til 27,5% gir 1.070 millioner kroner i skattelette til inntekter mellom 115.000 til 172.000 kroner. Lavere innslagspunkt for toppskatt gir økt skatt for inntekter over 330.000 kroner. Skatt på aksjeutbytte handler om de med høge inntekter - stort sett menn som bor i sentrale strøk.
Skatteendringene gir mindre skatt til inntekter under 180.000 kroner, og økt skatt for inntekter over 320.000. Dette innebærer at 500.000 kvinner får lågere skatt - 170.000 kvinner får økt skatt. Blant menn er det motsatt: 590.000 får økt skatt - 330.000 får lavere skatt.
Bedre forebygging og bedre helsevesen
Senterpartiet øker bevilgningene til de regionale helseforetakene med 1.1 milliarder kroner, til opptreningsinstitusjoner med 100 millioner kroner og til kjøp av operasjoner for sykemeldte med 50 millioner kroner. Senterpartiet foreslår at Staten dekker helseforetakenes underskudd fra 2002 og 2003 på inntil 3 milliarder utenom denne budsjettbehandlingen for å hindre at viktige tilbud legges ned eller sentraliseres.
Senterpartiet vil øke innsatsen for å forebygge at sykdommer, helseskade, uførhet og kriminalitet får øke videre i et omfang som ødelegger mye av den økonomiske handlefriheten. Senterpartiet vil gi frukt og grønt til skoleelever, øke den fysiske aktiviteten i skolehverdagen og forslå en ny budsjetteringspraksis som får fram samfunnsgevinstene ved å forebygge framfor å reparere. Senterpartiet forslår at ordningen med skattefrihet for gaver også skal omfatte idrettslag.
Senterpartiet vil bruke avgiftssystemet til å forebygge. Alkoholavgiften beholdes med samme satser som før Bondevik II overtok, og det innføres en egen sukkeravgift på leskedrikk. Gevinsten på 364 millioner kroner går til bedre forebyggende helsevesen.
