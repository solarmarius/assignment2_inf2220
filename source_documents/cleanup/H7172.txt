
13.06.03
Øystein Djupedal, nestleder i SV
- Gledelig styrking av kampen mot ledigheten
I revidert nasjonalbudsjett har stortingsflertallet blitt enige om penger til nye høyskolebygg, stimulans til innovasjon og nyskaping, bedre kapitaltilgang for nystartede bedrifter og mer penger til forskning.
- SV er glade for at det er mulig å få med stortingsflertallet på en offensiv satsing på å få folk i arbeid. Med sterkt økende ledighet har dette vært vår førsteprioritet i budsjettbehandlingen, uttaler Øystein Djupedal, finanspolitisk talsmann i SV.
Pensjonister, sjøfolk og barnefamilier med behov for bostøtte kan også være fornøyd med utfallet av budsjettbehandlingen. Et stortingsflertall bestående av SV, Ap og Frp har brakt på plass de sakene der Regjeringen forsøkte seg med omkamp i budsjettet.
- Dette er en seier for dem som vil øke respekten for politikken, understreker Djupedal. - Jeg er svært tilfreds med at vi har vist disse gruppene at politikerne står ved sine løfter. Dette er en håndsrekning til mange av dem som sliter økonomisk i vårt samfunn, fortsetter han.
Men på tross av klare signaler om tøffe kutt på skole, eldreomsorg og kollektivtransport i kommune-Norge, ble det ikke flertall for økte midler til kommunene.
- Det er beklagelig at flertallet på Stortinget ikke en gang vil kompensere kommunene for lavere skatteinntekter enn forventet, påpeker Djupedal. - Dette får konsekvenser for vanlige mennesker hver dag, landet rundt. SV mener dette er gal prioritering.
De syke er også blant taperne etter at det ser ut til at egenandelene nå øker med 100 millioner. Time hos fastlege, spesialist, fysioterapeut, psykolog, poliklinisk behandling på sykehus og røntgenundersøkelse blir dyrere. Må du i tillegg reise for å få behandling, øker egenandelen også på dette.
- Hvis Regjeringen trenger mer penger, bør de ikke ta dem fra syke og gamle, sier Djupedal. - Økte egenandeler på sykdom er usosialt og urettferdig, og jeg er skuffet over at ikke stortingsflertallet klarte å forhindre dette, avslutter Djupedal.
