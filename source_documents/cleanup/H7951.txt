
30.10.2003
Øyvind Korsberg, stortingsrepresentant, Fremskrittspartiet
Overfladisk forhold til oljepolitikken
Det er med en viss undring jeg leser at Arbeiderpartiets Sylvia Brustad i en rekke aviser går ut og kritiserer Regjeringen for å ikke ha en klar strategi om hva som skal skje med petroleumsutvinning i nordområdene. Hun gir samtidig inntrykk av at AP vil være en pådriver for oljevirksomhet i Barentshavet, og på årskonferansen i Oljeindustriens Landsforening (OLF) i Oslo nå nylig kritiserte hun Regjeringen for å drive med "utredninger i det uendelige".
Hvilken snuoperasjon fra et parti som påstår de har en langsiktig politikk! Det er ikke en gang et år siden AP selv var en aktiv pådriver for å sikre nok en runde med konsekvensutredninger om nordområdene. I Stortingets behandling av Snøhvit utbyggingen krevde alle partiene unntatt FrP ytterligere konsekvensutredninger før Barentshavet eventuelt skal åpnes for ytterligere petroleumsvirksomhet. Dette til tross for at det er nesten 20 år siden Snøhvitfeltene ble funnet.
Ved stortingets behandling av stortingsmelding om Olje- og gassvirksomheten i desember 2002 siden stod AP fast på stortingsflertallets standpunkt om behovet for mer konsekvensutredning. Derimot fremmet FrP flere forslag, blant annet om at Regjeringen skulle avstå fra å innføre petroleumsfrie soner i Nordområdene, samt åpne for boring i tildelte lisenser i Nordområdene. Dette stemte AP og resten av Stortinget imot! Det var tydeligvis langt mer behagelig å la situasjonen surre av gårde i et bedagelig og uforpliktende tempo i allianse med miljøvernorganisasjonene.
FrP er sterkt kritisk til olje- og energipolitikken til Regjeringen og har følgelig fremmet en rekke forslag for en alternativ politikk. Dette står i sterk kontrast til Arbeiderpartiet, som lager mye støy i media, men som blir handlingslammet når sakene behandles på Stortinget.
Fremskrittspartiet kommer til å fortsette kampen for å sikre at man unngår ytterligere forsinkelser for petroleumsvirksomheten i nord, spesielt der hvor funn allerede er påvist. Norsk sokkel opplever allerede global konkurranse, og vi taper. Dagens petroleumspolitikk skaper dessverre usikkerhet i bransjen, og investeringer vris derfor over til konkurrerende olje/gass områder utenlands. Dette merker vi til dels allerede, blant annet ved den lave leteaktiviteten. Jeg håper Brustads utspill i media betyr at AP når har funnet ut hva de faktisk ønsker å jobbe for, men av erfaring er jeg ikke trygg på at Brustads ord vil omsettes til handling i Stortinget. Dessverre!
