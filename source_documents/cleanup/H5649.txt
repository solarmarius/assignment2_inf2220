
28.02.2002
Stortingsrepresentant Rolf Terje Klungland, Ap
- Samrøre opphever jordvern i SDøgne
Stortingsrepresentant Rolf Terje Klungland reagerer kraftig på at miljøvernminister Børge Brende har omgjort et tidligere vedtak fra Miljøverndepartementet om å verne høyproduktivt landbruksareal i Søgne kommune. Flertallet i kommunestyret ønsket å bygge sykehjem på dette området, men tidligere miljøvernminister Siri Bjerke fant etter en grundig utredning at jordvernet måtte veie tyngre enn ønsket om en mest mulig sentral lokalisering av sykehjemmet. Brendes omgjøring av vedtaket blir nå en sak i Stortingets spørretime, går det fram av en pressemelding 28.02.02.
- Miljøvernminister Børge Brende har tatt saken opp på nytt etter påtrykk fra egne partifeller, og omgjort det slik at utbygging nå kan foretas. Denne håndteringen minner svært mye om samrøre og kameraderi innad i Høyre, mot miljø- og landbruksinteressene. Statsråd Brende skriver i sitt brev til kommunen at de mest involverte interessentene har fått anledning til å uttale seg på nytt, og de gikk alle i mot kommunens ønske om å bygge sykehjemmet. Likevel har statsråden omgjort det tidligere vedtaket. Da må det stilles spørsmål om han i denne saken heller har tatt politisk hensyn til sine egne partifeller framfor miljøhensyn, sier Klungland.
- Vi har en miljøvernminister som har markert seg godt i internasjonale miljøspørsmål, og det er bra. Men når vi kommer til nasjonale miljøspørsmål venter vi fremdeles i spenning i forhold til statsrådens selvpålagte miljøprofil. Denne saken er et godt eksempel på at miljøvernministeren tydeligvis ikke ser på miljøspørsmål som så viktig når det gjelder vårt eget land, sier han.
