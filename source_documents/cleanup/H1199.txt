
16. februar 2001
Høyres Stortingsgruppe
Stortingsrepresentant Erna Solberg
Delvis Høyre-gjennomslag for bedre arbeidsformidling for yrkeshemmede!
Det er påfallende at det er viktigere for Arbeiderpartiet at A-etats faktiske monopol på formidling av yrkeshemmede opprettholdes enn å finne frem til gode tiltak for å få flest mulig ut i arbeid, sier Erna Solberg, Høyres talskvinne i arbeidsmarkedssaker. Stortingets Kommunalkomite avga torsdag kveld innstilling på et såkalt dokument 8-forslag fra Høyre om å sette i gang et storstilt prøveprosjekt Essensen i prosjektet var å trekke på alle gode kreative krefter utenfor A-etat for å finne frem til bedre opplegg for å få grupper med problemer i arbeidsmarkedet (funksjonshemmede, innvandrere, langtidsledige, attførings- og sosialklienter etc.) I forslaget var private formidlings- og vikarbyråer, interesseorganisasjoner og selvhjelpsgrupper , fagforeninger og kommuner nevnt som samarbeidspartnere.
Statsråd Kosmo har avvist forslaget, AP og SV også. Høyre fikk støtte fra Kristelig Folkeparti og Fremskrittspartiet i innstillingen. Senterpartiet har innsett behovet for å ha prøveprosjekt og foreslo derfor at regjeringen skal utarbeide et slikt prosjekt. Dette forslaget vil få flertall etter subsidiær støtte fra KrF, Frp og Høyre.
"Jeg er glad for at det er mulig å få til noen oppmykninger. I en tid hvor det er stor mangel på arbeidskraft må alle gode krefter brukes til å få de som ønsker det ut i arbeid," sier Erna Solberg.
