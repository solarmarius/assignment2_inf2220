
Søndag 24. januar 1993
KrF-leder Kjell Magne Bondevik:
SKUFFENDE NULL-STILLING I SENTRALE VERDISPØRSMÅL
Regjeringen undergraver det kristne verdigrunnlaget i lov-verket gjennom sitt forslag til partnerskapslov for homofile, og det vil være både sørgelig og skuffende dersom regjeringen får støtte til av representanter for flere av partiene på Stortinget.
Nå har Høyre stilt sine representanter fritt i denne saken, og gjentar dermed det man også gjorde i abortsaken: Partiet er uten standpunkt i et sentralt verdispørsmål. Dette er både skuffende og svakt. Mye tyder nå på at Kristelig Folkeparti blir det eneste partiet på Stortinget som stemmer samlet mot forslaget til partnerskapslov.
Dersom loven blir vedtatt, vil det representere en alvorlig svekkelse av hele det verdigrunnlaget som vår kultur bygger på. Familien og ekteskapet har vært samfunnets grunn-celle og rammen for barnas oppvekstvilkår. Derfor har det heterofile ekteskapet en positiv særstilling i lovverket.
Forslaget til partnerskapslov har en form som ligger ekteskapsloven svært nær, og som innfører de samme rettigheter for homofile par som for ektepar, bortsett fra på et par punkter. Ett av disse er retten til å adoptere barn, men fra de homofiles egne organisasjoner er det varslet at det vil komme krav om også denne retten dersom loven blir vedtatt.
Partnerskapsloven vil bety en svekkelse av den positive særstillingen som ekteskapet har hatt i lovverket, og mange vil reagere dersom også representanter for ikke-sosialistiske partier vil bidra til en slik omlegging av familiepolitikken.
Et parti kan ikke være uten standpunkt til dette, slik Høyre nå legger opp til.
