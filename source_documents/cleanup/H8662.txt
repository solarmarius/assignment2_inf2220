
06.10.2004
ARBEIDERPARTIETS STORTINGSGRUPPE
Karita Bekkemellem Orheim, Aps utdanningspolitisk talsperson, om Regjeringens forslag til statsbudsjett:
- Studentene må betale for Høyre-regjeringens skatteletter
- Regjeringens forslag til budsjett betyr kutt i skoletilbudet og en forverret situasjon for landets studenter. Regjeringen begrenser adgangen til høyere utdanningen og kutter 4000 plasser. Dette innebærer en reduksjon i overføringene til universitet- og høyskolene på 78 mill. kroner. Regjeringen følger ikke opp Stortingets handlingsplan for bygging av studentboliger; de kutter i bevilgningene over 45 mill. kroner. Det er åpenbart at i valget mellom skatteletter og skole, så har denne regjeringen valgt skatt, sier Aps utdanningspolitiske talsperson, Karita Bekkemellem Orheim.
I Regjeringens forslag til budsjett kuttes det også i reisestipendet for studentene samtidig som lån- og stipendet heller ikke dette årete blir kostnadsjustert. Sammen er dette tiltak som ytterligere vil bidra til å svekke studentenes økonomi.
En ytterligere presset kommuneøkonomi vil føre til et dårligere offentligskoletilbud. Samtidig ser vi at de private skolene blir tilført 200 mill. kroner i økte overføringer.
Regjeringen legger inn midler til kompetanseheving for lærere, noe som er i tråd med forpliktelsene i stortingsmelding nr. 30. Samtidig gjør Regjeringen lite for å forsterke den offentlige fellesskolen. Med denne Regjeringen går utviklingen i gal retning, fortsetter Orheim. Vi ser at det stadig blir flere elever per lærere, vi får stadig større undervisningsgrupper og færre offentlige skoler. Dette bidrar ikke til å nå målet om mer tilpasset opplæring.
