
31.03.03
Senterpartiet
Sp-lister i 95 prosent av kommunene
Senterpartiet stiller rein liste i 393 av landets 434 kommuner, fire flere enn sist. I tillegg kommer fellesliste i 20 kommuner, slik at Sp kan bli representert i hele 413 kommuner. Det er over 95 prosent av landets kommuner. - Imponerende, sier leder i Senterpartiet Åslaug Haga.
Det var en liten nedgang i listestilling for Senterpartiet fra 1995-valget til 1999, men den trenden er nå klart snudd. - Optimismen var tilbake før landsmøtet, for arbeidet med listene er en prosess som har pågått over lengre tid, sier Åslaug Haga. Haga mener at lokallaga har vært mer aktive enn tidligere med å spørre ikke-partimedlemmer om å stå på Sp-lista og deretter verve dem inn i partiet. Dette er helt i tråd med oppfordringene som er kommet fra partiet sentralt.
Derfor er det relativt mange ukjente Sp-folk på listene denne gangen, ja til og med på "sikre" (kumulerte) plasser er dette tilfelle. Fylkessekretær Sveinung Leikvoll i Telemark har talt opp rundt 60 nye navn på Sp-listene i fylket, enkelte av dem er kumulert.
Yngre folk
Senterparti-leder Åslaug Haga er også oppløftet over at mange unge folk er kommet på listeplass. Uten at de endelige utregningene foreligger ser det ut til at gjennomsnittsalderen er gått ned. - Det kan tyde på at det foregår et generasjonsskifte blant de politisk engasjerte Sp-velgerne, sier hun og viser til lista fra Vegårshei i Aust-Agder. Der ligger gjennomsnittsalderen på om lag 40 år. I Lillesand har Sp ført opp 27 år gamle Kristen Steindal øverst på lista.
Ung kvinneordfører i Frosta?
Kjønnsfordelinga er heller ikke regnet på ennå. Men kvinnene er i høyeste grad med. I Frosta er den 27 år gamle Anna Ceselie Brustad Sps ordførerkandidat. Sp har ordføreren i dag, og slik har det vært de siste 25 åra. - Det er på tide å tenke nytt, og det er på tide å slippe til kvinner for den saks skyld. Jeg er stolt over at jeg er valgt som kandidat. Det tyder på stor spenstighet i partiet, sier Anna Ceselie Brustad.
