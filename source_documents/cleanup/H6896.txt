
20.03.03
Berit Brørby
Flere kvinner, unge og eldre i de statlige styrerommene
- Vi forutsetter at Regjeringen nå aktivt følger opp og sikrer målet om minst 40 prosent representasjon av hvert kjønn ved oppnevnelser til statlige utvalg, styrer og råd. I dag er det betydelige forskjeller mellom de ulike departementsområdene, og slik kan vi ikke ha det, sa saksordfører Berit Brørby da Stortinget i dag behandlet Regjeringens melding om statlige utvalg, styrer og råd.
Brørby viste til tall fra Regjeringen som viser at bare en femtedel av medlemmer i utvalg for Forsvarsdepartementet og Olje- og energidepartementet, er kvinner. Kvinneandelen er også for lav for utvalg som er opprettet av Statsministerens kontor, Samferdselsdepartementet, Næringsdepartementet og Fiskeridepartementet.
Brørby bemerket også den aldersmessige og geografiske skjevheten i fordelingen av styrerepresentanter. I 2000 var tre prosent av medlemmene i statlige råd, utvalg og styrer under 30 år, mens seks prosent var over 65 år. Til sammenlikning er 21 prosent av befolkningen mellom 16 og 29 år, mens gruppen over 65 år utgjør 16 prosent av befolkningen. Også geografisk er det skjevheter i representasjonen. Fremdeles er de sentrale områdene på Østlandet overrepresentert, mens Sør- og Vestlandet har lavere deltagelse enn det befolkningstallene tilsier.
- For Arbeiderpartiet er det et viktig mål å sikre en representasjon som er i samsvar med tverrsnittet av befolkningen både når det gjelder kjønn, alder og geografi, sa Brørby.
Arbeiderpartiet og SV støtter ikke regjeringens forslag om å redusere tallet på medlemmer i permanente og midlertidige oppnevnte statlige utvalg med ti prosent.
- Antall medlemmer må bestemmes ut fra de oppgaver som skal løses, og ikke ut fra tilfeldige måltall slik Regjeringen går inn for, sa Brørby.
