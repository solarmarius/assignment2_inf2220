
25. november 1999
Grete Knudsen
Presseutdrag av Knudsens innlegg i finansdebatten
- Læreren og lærerrollen er viktig, og ser vi nærmere på skolens innhold, får vi fram et nokså entydig bilde: Gode skoler og gode utdanningsinstitusjoner er avhengig av gode lærere. Vi må derfor interessere oss for lærerfunksjonen, om hvordan opplæringen organiseres, og også rette søkelyset på skolelederens rolle innenfor utdanningssystemet, alt utfra det faktum at skolen er til for elevene. Dette sa Grete Knudsen i finansdebatten torsdag.
Knudsen mente at de signalene vi har fått om lærernes situasjon den siste tiden, må tas på alvor.
- Det er et nokså dystert bilde som kommer fram når lærerne skildrer sin hverdag, om dårlig betaling, vantrivsel, arbeidsbelastning, og lærerflukt. Like fullt kan vi ikke si at lærerstabiliteten er lav i skolen. Det betyr jo at mange fortsatt ønsker å være i denne utskjelte profesjonen. Vi vet at for mange er læreryrket fremdeles et godt yrke, og vårt ansvar bør nå være å kunne samle et bredt flertall i Stortinget for å sikre økt lærerrekruttering, sa hun.
Lærernes konkrete problemer mente Knudsen det vil bli nok av muligheter å komme tilbake til når Stortinget skal drøfte den lærerrekrutteringsmeldingen som Arbeiderpartiet foreslo skulle fremlegges for Stortinget. Men hun var bekymret over at flere partigrupper allerede nå har gått på barrikadene og gitt løfter om høye lønnstillegg.
- Jeg vil håpe at vi i løpet av budsjettdebatten kan bli enig om at eksisterende kjøreregler i arbeidslivet fortsatt gjelder, slik at vi kan gå inn i en arbeidssituasjon i dette huset som ikke fører til skuffelser eller forventninger foran lønnsoppgjøret som ingen nå aner konsekvensene av, sa Knudsen.
Knudsen understreket at en bred utdanningssatsing alltid har vært en av hjørnestenene for Arbeiderpartiets satsing, og at det blir ikke mindre i årene som kommer. På dette området mente hun budsjettforliket har gitt en dreining i en riktig retning.
- Vi har snudd en reduksjon på utdanningsområdet til satsing på mer ressurser til kommunene og fylkeskommunene som har ansvaret for henholdsvis grunnskolen og videregående opplæring. Det er også gitt økte midler til desentralisert høyere utdanning i en tid der vi vet at både høyere utdanning og kompetanseutvikling i arbeidslivet vil akselerere. Og det blir som følge av budsjettforliket startet opp en utlånsordning av skolebøker som skal gi de unge som har rett til videregående opplæring gratis skolebøker. Men det betyr ikke at vi er fornøyd med situasjonen. Vi er urolig for en arbeidssituasjon i skolen som er utrygg både for elever og lærere, sa hun.
Knudsen var også glad for at den nye etter- og videreutdanningsreformen som myndighetene sammen med arbeidslivets parter har kommet frem til, nå gjennomføres.
- At reformen nå følges av en juridisk rett for alle til å ta videreutdanning, er svært positivt. Det å kunne få videregående opplæring er et håndslag til det arbeid arbeiderbevegelsens ulike ledd gjennom år har kjempet for, men som det ikke har vært flertall for før regjeringen nå har endret holdning, sa Knudsen.
