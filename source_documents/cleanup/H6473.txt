
16.12.02
Ola T. Heggem (Sp)
Like før vedtak om Ormen-Lange: Sp ønsker ilandføring til Nyhamna
- Vi ønsker at rettighetshaverne på Ormen Lange-feltet skal bestemme seg for å føre gassen i land til Nyhamna i Aukra, når de snart skal ta valget mellom ilandføring eller offshoreløsning, sier Senterpartiets Ola T. Heggem som nå møter på Stortinget fra Møre og Romsdal og som er fylkesleder i partiet. - For Senterpartiet er det viktig at gassen føres til land, og vi ønsker også at den skal kunne brukes industrielt på en miljømessig forsvarlig måte.
Det har vært stilt spørsmål ved om ikke Tjeldbergodden burde konsekvensutredes fullt ut som mulig ilandføringssted, i tillegg til Nyhamna. Senterpartiet godtar at utbyggerne har utreda det de mener er det beste ilandføringsstedet. Det er viktig at gassen nå blir ført til land og at den kan gi lokale arbeidsplasser og oppdrag til norsk leverandørindustri.
Tjeldbergodden er et etablert industristed basert på gass fra Heidrunfeltet. Senterpartiet har spilt en viktig rolle for å etablere Tjeldbergodden.
- Vi vil legge vekt på at det blir videre industriell utvikling også på Tjeldbergodden, selv om Ormen Lange-gassen føres til land på Aukra, avslutter Heggem.
