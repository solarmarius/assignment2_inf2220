
23. august 1999
Karl Eirik Schjøtt-Pedersen
Ny dristighet fra statsråd Enoksen
- Det er utmerket at Sp-lederen vil bygge ut telenettet, men hans eget parti har nylig stemt imot tiltak for en slik utbygging. Sett sammen med at Enoksen fredag fikk 160 millioner kroner til å bli en milliard kroner, er dette en ny dristighet fra Sp-lederen, sier Aps samferdselspolitiske talsmann Karl Eirik Schjøtt-Pedersen.
Det vises til utspill på side 3 i dagens VG hvor Senterpartiets leder foreslår at det skal opprettes et "fiberoptisk stamnett".
- Et høyhastighets telestamnett eksisterer allerede. Utfordringen er hvordan dette skal spres videre ut til den enkelte bruker. Telenor har planer for videre utbygging for et to-sifret milliardbeløp. Spørsmålet er hvordan en skal sikre at slik utbygging blir gjennomført, at spredningen i distriktene blir ennå større og at prisforskjellene ikke blir store, sier Schjøtt-Pedersen.
- For å sikre en slik landsomfattende utbygging foreslo Arbeiderpartiet og SV i Stortinget i juni i år at teleselskapene skulle pålegges leveringsplikt for høyhastighetstjenester. D.v.s. at store selskap i sin konsesjon skulle pålegges å bygge ut et høyhastighetsnett (det Enoksen kaller "fiberoptisk nett") i alle deler av landet. Dette ville være selskapets kostnad. Telenor hadde ikke avgjørende innvendinger. MEN Senterpartiet og resten av regjeringspartiene stemte imot. De ville "vurdere" et slikt pålegg. Arbeiderpartiet og SV foreslo videre maksimalpris på slike tjenester. Senterpartiet og resten av regjeringspartiene stemte imot. De ville "vurdere" det og, sier Karl Eirik Schjøtt-Pedersen.
- Arbeiderpartiet og SV hadde også merknader hvor vi holdt åpent for å bruke deler av inntektene for salget av aksjer i Telenor til å bygge ut nettet i de "vanskeligste" områdene i landet. Senterpartiet og de andre regjeringspartiene avviste å være med på en slik merknad, sier Schjøtt-Pedersen.
