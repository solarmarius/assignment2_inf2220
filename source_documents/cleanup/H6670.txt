
04.01.03
Vegard Martinsen, (DLF)
Kjære Kristin Halvorsen
Jeg så deg på Dagsrevyen på lørdag, og du var meget forarget over de høye strømprisene.
Ja, vi kan godt være enige i at strømprisene er høye, og at strømregningene vil bli en sur overraskelse for mange, men jeg tror nok at de tiltak du foreslo for å få prisene ned - mer statlig styring av kraftmarkedet - ikke vil ha den ønskede effekt. Statkraft kontrollerer nå 50% av strømmarkedet i Norge, så man kan trygt si at det som skjer nå er et resultat av statens ønsker.
Men sannheten er jo at det er den politikken som ditt parti i alle år har stått for som er skyld i de høye strømprisene.
Her er noen forslag som virkelig vil føre til lave strømpriser, og som jeg nå håper at SV vil støtte:
tillat bygging av atomkraftverk
tillat bygging av gasskraftverk
tillat utbygging av vassdrag
privatiser hele energiforsyningen
Dette er de viktigste tiltakene. I tillegg bør også følgende gjennomføres:
fjern de statlige avgifter på strømprisene
fjern alle miljøavgifter, spesielt de som har som formål å forhindre den globale oppvarmingen
Disse tiltakene vil få strømpriene ned. Klarer du å få SV med på dette, Kristin?
Med de beste hilsener og et håp om samarbeid for lavere strømpriser
Vegard Martinsen
