
04.06.02
Unge Venstre
Sammen mot Saudautbygging
5.juni, den internasjonale miljødagen, lanserer Den Norske Turistforeningens Ungdom og Unge Venstre en underskriftskampanje mot den planlagte utbyggingen av Saudavassdragene i Rogaland.
Naturen i Rogaland er allerede sterkt preget av vannkraftindustrien. Nå vil Aktieselskapet Saudafallene og Sunnhordaland Kraftlag A/S bygge ut enda flere av elvene i fylket. Det planlagte Saudaprosjektet inneholder fem alternative planer for utbygging. Den mest aktuelle planen, "plan-97", vil øke vannkraftproduksjonen i Norge tilsvarende to Alta-kraftverk. Dette er en større utbygging enn den som er planlagt i Øvre Otta, og medfører redusert vannføring eller fullstendig tørrlegging av 17 elver og bekker i området. Direktoratet for Naturforvaltning har allerede gått kraftig ut mot disse planene, som de vil medføre store, negative konsekvenser for det som finnes igjen av urørt natur i fylket.
Bare 0,42% av fylkesarealet i Rogaland kvalifiserer idag til betegnelsen "urørt natur", mens hele 70% av vannkraftspotensialet er utbygd. -Vernegruppa for Saudavassdragene har derfor presentert et utbyggingsalternativ, det såkalte Alternativ 2000, som satser på effektivisering av dagens kraftproduksjon uten å gå på beskostning av miljø og natur. Dette alternativet støttes av de to ungdomsorganisasjonene.
- De eksisterende vannkraftverkene kan utnyttes bedre. Utover dette bør man heller satse på alternative energikilder, sier Unge Venstres leder, Monica Tjelmeland. Sammenfallende interesser for bevaring av norsk natur har ført til et samarbeid med Den Norske Turistforeningens Ungdom i denne saken. Listene til underskriftskampanjen "Vern Saudavassdraget ­ Ja til Alternativ 2000" vil være å finne på flere av Turistforeningens hytter og Unge Venstres hjemmesider gjennom hele sommeren.
