
25.10.2001
Jens Stoltenberg: Erklærings- og trontaledebatt 25.10.01
- Jeg beklager at KrF valgte å gå til høyre for å danne regjering, og at Frp nå får lov til å spille en så sentral rolle. Men jeg aksepterer de valg som er gjort. Arbeiderpartiet vil opptre som et ryddig og tydelig opposisjonsparti, som vil arbeide for viktige saker som skole, helse og eldreomsorg. Det sa Arbeiderpartiets parlamentariske leder Jens Stoltenberg i sitt innlegg i erklærings- og trontaledebatten i Stortinget 25. oktober 2001.
- Jeg beklager at KrF valgte å gå til høyre for å danne regjering, og at Frp nå får lov til å spille en så sentral rolle. Men jeg aksepterer de valg som er gjort. Arbeiderpartiet vil opptre som et ryddig og tydelig opposisjonsparti, som vil arbeide for viktige saker som skole, helse og eldreomsorg.
Det sa Arbeiderpartiets parlamentariske leder Jens Stoltenberg i sitt innlegg i erklærings- og trontaledebatt i Stortinget.
Stoltenberg la vekt på at den nye Bondevik- regjeringen vil få Arbeiderpartiets støtte i regjeringserklæringens saker som sikrer gode velferdstilbud.
- Jeg er glad for at regjeringen i sin erklæring signaliserte at de vil følge opp viktige saker som vi har arbeidet for innenfor eldreomsorg, psykiatri, at han signaliserte økt bistand til verdens fattige og økt innsats for de aller fattigste i vårt land og en økt satsing på å hjelpe rusmiddelmisbrukere. Slike saker får selvsagt Arbeiderpartiets støtte. Men problemet med Sem-erklæringen og regjeringens tiltredelseserklæring er at regjeringen her sier at de vil følge opp på mange gode og viktige områder, samtidig som de lover store skattelettelser. Det som egentlig er det mest spennende i erklæringen, er egentlig det som ikke står skrevet der; hvordan skal skatteløftene finansieres. Vår kritikk av erklæringen er ikke rettet mot det som står skrevet, men vi ser i spenning fram mot hva som kommer i budsjettet, sa han.
Stoltenberg sa seg også glad for at regjeringen Bondevik vil følge opp fornyelsen av offentlig sektor, men han advarte kraftig mot en økt privatisering av velferdsgodene.
- Fornyelse av offentlig sektor var en av våre viktigste saker. Men det er ikke fornyelse å legge opp til en økt privatisering, slik at de med gode inntekter kan kjøpe seg gode private tjenester, mens de med dårligere økonomi får et dårlig offentlig tilbud. For Arbeiderpartiet er det viktig at alle får likeverdige tilbud uavhengig av sin inntekt. Og det er viktig at det vi tjener inn på å effektivisere og fornye offentlig sektor brukes på å utvikle et bedre tjenestetilbud og ikke til økte skattelettelser. De offentlige fellesskapstilbudene må bygges opp, ikke ned, slik som vi har prioritert i vårt statsbudsjett, sa Stoltenberg.
