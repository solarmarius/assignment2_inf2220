
06.12.02
Kristin Krohn Devold
Kammerlås på HV-våpen
- Dette vil gjøre det veldig vanskelig å misbruke disse våpnene, og vil forhåpentligvis forhindre at HV-våpen blir brukt i affektdrap, slik vi har sett tidligere, sier Kristin Krohn Devold.
Generalinspektør for Heimevernet, generalmajor Odd Frøise Tangen, er godt fornøyd med vedtaket og mener dette ikke vil redusere beredskapen til Heimevernet.
- HV-soldatene må ved en eventuell situasjon samles ved et møtepunkt før de går videre. Da tar det ikke så lang tid å levere tilbake tennstempelet eller låse opp kammerlåsene, forteller Tangen.
Det vil ta noe tid å administrere anskaffelsen av kammerlås. Som en midlertidig løsning vil derfor tennstempelet bli fjernet. Tennstempelet er en del av sluttstykket som er nødvendig for at avfyringsmekanismen skal fungere. Fjerning av tennstempel er imidlertid ikke en fullgod løsning, og vil kun bli sett på som et strakstiltak.
Det er ca. 70 000 HV-våpen som omfattes av tiltakene. Ansvaret for innsamlingen av tennstempelet på disse våpnene er lagt til Heimevernets distriktsstaber og områdesjef. Arbeidet med å innhente tennstemplene forventes å være gjennomført i løpet av en måned for den vesentligste andelen av våpnene. Det er anslått å ta to til tre år før alle HV-våpen er utstyrt med kammerlås. Etter hvert som våpnene blir utstyrt med lås, vil tennstempelet bli satt tilbake i våpenet.
