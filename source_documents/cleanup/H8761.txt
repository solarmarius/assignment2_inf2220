
10.11.2004
ARBEIDERPARTIETS STORTINGSGRUPPE
Stortingsrepresentant Asmund Kristoffersen (Ap)
- Satsing på helse og sosial rettferdighet
- Arbeiderpartiet satser kraftig på helse og sosial rettferdighet i vårt alternative budsjett. Vi aksepterer ikke at sykehus tvinges til å foreta drastiske kutt og nedskjæringer i viktige tilbud. Vi godtar heller ikke at syke mennesker skal pålegges store ekstrautgifter i form av høye egenandeler, sier Arbeiderpartiets helsepolitiske talsmann Asmund Kristoffersen etter at partiet la fram sitt alternative statsbudsjett for 2005.
Arbeiderpartiet er bekymret over det store underskuddet i helseforetakene. Regjeringens budsjettforslag vil føre til at helseforetakene må foreta dramatiske kutt i tilbudet til pasientene for å komme i økonomisk balanse i 2005. Derfor vil Arbeiderpartiet bevilge 1,5 milliard kroner ekstra til sykehusene i 2005. - Slik kan vi unngå faglig uforsvarlige nedleggelser av for eksempel akuttberedskap og fødetilbud, sier Kristoffersen.
Kristoffersen påpeker videre at Regjeringens forslag om en kraftig økning av egenandelene på medisiner og behandling er uakseptable for Arbeiderpartiet. - Vi går imot forslaget om å øke egenandelstak 1 med nesten tusen kroner, men prisjusterer dagens beløp. Vi godtar heller ikke at egenandelen ved reiser knyttet til fritt sykehusvalg nær dobles. Vi går også imot å påføre alvorlig syke pasienter og kronikere flere tusen kroner i året i økte egenandeler på fysioterapi, og vil derfor videreføre et gratis tilbud for denne gruppen, sier Kristoffersen.
Arbeiderpartiet vil også intensivere innsatsen for et inkluderende arbeidsliv og godtar ikke å gjøre endringer i dagens sykelønnsordning. Partiet mener Regjeringens forslag om å øke arbeidsgivers økonomiske ansvar for sykefravær med 925 millioner kroner er et klart avtalebrudd med partene i arbeidslivet. - Dette bidrar til å undergrave arbeidet med å få ned sykefraværet og å få flere som sliter med helseproblemer eller funksjonshemming i jobb. Arbeiderpartiet vil også legge til rette for at midlertidig og varig uføre kan få en inngangsbillett til arbeidslivet gjennom å gi lønnstilskudd. Arbeid er det viktigste virkemidlet for å bekjempe fattigdom. Derfor må vi legge til rette for at flest mulig skal ha mulighet til å bruke den arbeidsevnen de har, sier Asmund Kristoffersen.
