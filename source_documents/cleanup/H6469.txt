
16.12.02
Magne Aarøen, KrF
Kor mange tunger talar Senterpartiet med?
"KrF taler med to tunger om rusbrus". Det kan stortingsrepresentant Ola D. Gløtvold fortelje i eit avisinnlegg nyleg. Når ein les artikkelen og ser kva usanningar han ber til torgs lyt ein spørje: Kor mange tunger talar Senterpartiet med? Ola D Gløtvold skriv, sitat: "Et stort mindretall på Stortinget, Senterpartiet, SV og Ap, foreslo en aldersgrense på 20 år for å få kjøpe rusbrus i butikkene. Hvis KrF hadde stemt for dette forslaget, hadde det blitt vedtatt".
Kva er sannninga? Sanninga kan lesast ut av referat frå Odelstinget si handsaming av Ot.prp. 89 (2001-2002), som underteikna var saksordførar for. Der går det fram at verken Ola D Gløtvold eller dei andre partia han nemner, hadde noko slikt framlegg. Ola D Gløtvold og Sp stemde for det samrøystes framlegget frå komiteen. Kva er meinga med å fare med slike usanningar? Det som gjer saka særleg ille er at Ola D Gløtvold er medlem i sosialkomiteen og veit at det han skriv er usant. Desse usanne åtaka på KrF overraskar meg diverre ikkje så mykje.
Vidare i artikkelen kjem det fleire påstandar og skuldingar mot KrF som er av same kvalitet som påstanden ovanfor.
Den einaste grunnen til at KrF og dei andre partia måtte akseptere rusbrusen er domen i EFTA-domstolen. Som ein følgje av dette har regjeringa sagt at alkohollova skal reviderast og regjeringa vil nøye gå gjennom og vurdere omsetjingsavgrensande tiltak og andre tiltak som kan redusere skadeverknaden av rusbrusen. Som eitt tiltak for å avgrense skadane på, har KrF på nytt oppmoda kommunane om å opprette ølmonopol. Då vil rusbrusen hamne der og ein ungår å ta den inn i butikkane. Ola D Gløtvold kallar det "naivt". Vi veit at det er svært effektivt og oppmodar Sp-politikarane rundt om i kommunane om å gå saman med KrF og vedta ølmonopol. Ola D Gløtvold sin påstand mot KrF, "bare ord og uten handling", er ein bumerang som råkar han sjølv og Sp. Kvifor syner ikkje Sp handlekraft og går ut og stør KrF framfor å drive med usant skriveri?
