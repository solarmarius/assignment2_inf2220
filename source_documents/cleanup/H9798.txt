
11.12.2005
Uttalelse fra Venstres landsstyremøte
Norge må bidra til løsning i WTO
Venstres Landsstyre oppfordrer regjeringen til å bidra til at en ny handelsavtale kommer på plass på WTO-toppmøtet i Hong Kong. Som et av verdens rikeste land, har Norge et spesielt ansvar for å medvirke til at løftene fra Doha oppfylles og at WTOs utviklingsrunde munner ut i en avtale som jevner ut skjevhetene i det internasjonale handelsregelverket.
Venstre advarer mot å gjøre WTO-forhandlingene til en norsk landbruksdebatt. Venstre har tillit til at norsk landbruk vil klare å omstille seg med en ny avtale, og ser det som urimelig at hensynet til å verne norsk landbruk mot nødvendige omstillinger skal få skygge for gode løsninger på de virkelig store utfordringene i en verden som ellers bare kan drømme om den typen problemer Norge står overfor.
70% av verdens fattige er bønder. For å hjelpe dem ut av fattigdommen, er det helt avgjørende at et mer rettferdig regelverk for handel med landbruksvarer kommer på plass. De største hindringene som møter bønder i u-land både på deres egne hjemmemarkeder og på de rike markedene i nord, er de rike lands subsidier. Derfor bør fjerning av eksportsubsidier og en kraftig reduksjon i handelsvridende internstøtte stå høyt på Norges agenda i WTO. Lavere tollmurer er også et velkomment bidrag til en mer rettferdig verdenshandel, men uten at noe gjøres med subsidiene, er det først og fremst subsidierte produsenter i rike land som vil tjene på en generell tollreduksjon. Samtidig vil Venstre at land, spesielt de fattige, skal ha en mulighet til å beskytte sin egen produksjon gjennom tollsatser dersom det er nødvendig for å sikre egen matforsyning eller andre miljøgoder.
Venstre mener at Norge ikke må bruke innrømmelser på landbruk til å presse fram liberalisering i u-land på andre områder, som f.eks. telesektoren. Utviklingsrundens hovedfokus må være å øke fattige lands andel av verdenshandelen, slik at de får ta en større del i den velstandsveksten som handel fører med seg. Det vil være umoralsk å stille krav om motytelser til oppfyllelsen av de løftene som Norge andre rike land kom med for fire år siden.
FN-organisasjonen UNDP slår fast at et mer rettferdig handelssystem er en forutsetning for å oppnå tusenårsmålet om halvering av fattigdom i verden innen 2015. Utviklingsrunden og toppmøtet i Hong Kong er en historisk mulighet til å rette opp i gamle skjevheter og få på plass et mer rettferdig handelsregime. Venstre ber regjeringen gjøre en aktiv innsats for at toppmøtet munner ut i en løsning som oppfyller løftene i ministererklæringen fra Doha.
