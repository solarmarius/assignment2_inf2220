
Oslo, 3. juni 2005
May Britt Vihovde, Venstre
- Godt fornøyd med avtale om revidert budsjett
Venstres May Britt Vihovde er godt fornøyd med at Fremskrittspartiet og regjeringspartiene i kveld har blitt enige om revideringen av budsjettet. Budsjettet er innenfor ansvarlige rammer som gir grunnlag for fortsatt lav rente og lav prisstigning. - Viktige områder for Venstre som miljø, skole og fattigdomsbekjempelse er fortsatt prioritert i budsjettet, sier May Britt Vihovde, som er finanspolitisk talskvinne for Venstre.
Fremskrittspartiet og regjeringspartiene har blitt enige om endringer i det vedtatte budsjettet på om lag 1400 millioner kroner. De viktigste endringene er 700 millioner mer til helseforetakene, tilbakeføring av 340 millioner i pendlerfradraget og 20 millioner til kriminalomsorgen. I tillegg er partene enige om å styrke rassikringen med 50 millioner. Vihovde er også fornøyd med at flyskolen i Bardufoss er sikret fortsatt drift.
- Jeg er godt fornøyd med at Venstres storsatsning på kollektivtrafikk ikke endres, avslutter Vihovde.
