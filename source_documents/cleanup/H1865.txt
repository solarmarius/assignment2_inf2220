
Tirsdag 9. juni 1992
Eleonore Bjartveit (KrF) om forslaget til barnevernslov:
NEI TIL "TO-ÅRSREGEL"
Kristelig Folkeparti går imot regjeringens forslag om å innføre en "to-årsregel" i barnevernsloven. En slik regel vil medføre at dersom et barn har vært i fosterhjem i så lang tid, vil det stilles mye større krav til en tilbakeføring til de biologiske foreldrene sine enn idag, selv om det ellers skulle ligge til rette for dette. Det er ikke riktig å hindre tilbakeføring på et så formelt grunnlag dersom kriteriene for en omsorgsovertakelse ikke lenger er til stede, sier Eleonore Bjartveit, som er KrFs medlem i Forbruker- og administrasjonkomiteen. Komiteen avga innstilling til forslaget om ny barneverslov sent mandag kveld.
Eleonore Bjartveit understreker at man ikke kan risikere at en omsorgsovertakelse som skjedde i en akutt krisesituasjon skal kunne bli gjort permanent på grunn av sen saksbehandling eller trenering. KrF går også inn for at kommunene fortsatt skal ha et folkevalgt organ som har barnevernssaker som sitt ansvarsområde. Man går dermed imot regjeringens forslag om at dette skal være frivillig for den enkelte kommune. Eleonore Bjartveit begrunner dette med at det er mest hensiktsmessig at ansvaret for barnevernet ligger utenfor den administrasjonen som skal arbeide med sakene, og at et eget politisk organ lettere kan bidra til at barnevernsspørsmål kommer i fokus.
-Vi går også imot at barnevernet skal ha ansvaret for alt barne- og ungdomsarbeid i kommunen. Dette mener vi er et ansvar som kommunen må stå sammen om. Vi har også vært opptatt av at kommunen har ansvar for den nødvendige opplæringen av personalet som skal arbeide med barnevernssaker, og at disse på sin side er pliktige til å delta i den opplæringen de blir tilbudt, sier Eleonore Bjartveit.
Dessuten går KrF inn for at barna skal ha rutinemessige partsrettigheter i barneverns-saker fra de fyller 12 år, mens regjeringen går inn for at dette først skal tre i kraft ved fylte 15 år.
