
18.12.2003
ARBEIDERPARTIETS STORTINGSGRUPPE
Arbeiderpartiets arbeidsgruppe om arbeidsinnvandring fra nye EU/EØS-land: - Ja til arbeidsinnvandring, nei til sosial dumping.
Inviterer til nasjonalt kompromiss
- Arbeidsgruppa ønsker i utgangspunktet å innføre fri bevegelighet av arbeidskraft for alle EØS-borgere fra 1. mai 2004. For å motvirke diskriminerende forskjellsbehandling og sikre vern mot utnyttelse av nye EU/EØS-arbeidstakere etter at markedet åpnes overfor de nye EU-landene, foreslår vi tiltak som bør være på plass for å sørge for ordnete, forutsigbare forhold, sier stortingsrepresentant Karl Eirik Schjøtt-Pedersen.
Arbeidsgruppa foreslår at Norge innenfor rammene av Utlendings­loven gjennomfører de rettslige endringer som kreves for å sikre at de nye EU-borgerne på eget underhold fritt kan søke arbeid i Norge i 6 måneder. Alle som finner heltids arbeid av mer enn 90 dagers varighet med godtgjørelse i samsvar med tarifflønn eller det som er gjengs på samme sted og yrkesområde (jf Utlendings­­forskriften §2-2) og er sikret bolig som tilfredsstiller helsemyndighetenes krav (jf Utlendingsforskriften § 20), innvilges arbeids- og oppholdstillatelse så lenge arbeidskontrakten varer, oppad begrenset til 2 år, med rett til forlengelse. De gis videre rett til opphold i inntil 6 måneder for å søke nytt arbeid hvis arbeids­forholdet opphører. Oppholds- og arbeidstillatelsen gir rett til velferdsytelser på linje med andre EØS-borgere så lenge den varer. For lovlige midlertidige arbeidsforhold, sesongarbeid mv av inntil 90 dagers varighet som er i tråd med overnevnte vilkår, innvilges oppholds- og arbeidstillatelse kun for arbeids­forholdets varighet. Deretter kan vedkommende bruke den ubenyttete delen av den opprinnelige arbeidssøkerperioden til på eget underhold å søke nytt arbeid, oppad begrenset til 6 måneder samlet.
- Arbeidsgruppa ser det som samfunnsmessig viktig å utforme ordninger for arbeids­innvandring som kan favne bred oppslutning på tvers av politiske og arbeidslivspolitiske skiller, og vil ta til orde for et bredt nasjonalt kompromiss. Forslaget åpner for arbeidsinnvandring fra første dag og legger til rette for en stegvis og kontrollert tilpasning til EU's regime for fri bevegelse av arbeidstakere, samtidig som man i en tilpasningsfase opprettholder de samme reglene som i dag når det gjelder krav til lønns- og arbeidsvilkår. I forhold til diskusjonen for og mot såkalte overgangsordninger, innebærer arbeidsgruppas forslag en konkret og praktisk ivaretakelse av de prinsipielle intensjonene om å fjerne dagens hindringer for arbeidsinnvandring fra de nye medlemslandene, samtidig som forslaget inneholder konkrete virkemidler for å sikre at målsettingene om å hindre forskjellsbehandling og sosial dumping blir ivaretatt, sier Schjøtt-Pedersen.
Arbeidsgruppa har bestått av Karl Eirik Schjøtt-Pedersen (leder), Haakon Blankenborg, Jon Erik Dølvik, Sigvald Oppebøen Hansen, Norvald Mo, Børre Pettersen og Signe Øye. Gruppas konkrete forslag følger vedlagt.
Som ledd i å utvikle en bred strategi for å motvirke forskjellsbehandling og sosial dumping i forbindelse med fri bevegelse av tjenester og utstasjonering av arbeidstakere foreslår arbeidsgruppa følgende tiltak:
- Arbeidstilsynet får tilført tilstrekkelige ressurser og fullmakter til håndheving av regler nedlagt i allmenngjorte tariffavtaler og styrket kontroll med overholdelsen av reglene om arbeidstid og andre aktuelle vilkår i Arbeidsmiljøloven, samt standarder for bolig- og brakkeforhold, i forbindelse med utstasjonering av arbeidstakere.
- Loven om allmenngjøring av tariffavtaler ble vedtatt i 1994 for å motvirke forskjellsbehandling og sosial dumping, og det er opp til partene i arbeidslivet og tariffnemnda å vurdere når/hvor den skal anvendes.
- Det vedtas en lovhjemmel som i forbindelse med tjenesteleveranser, anbud og underentrepriser gir tillitsvalgte rett til innsyn i lønns- og arbeidsvilkår hjemlet i lov og arbeidsavtale (jf Arbeidsmiljøloven §55C) hos under­entreprenører (dette omfatter ikke rett til innsyn i personlige forhold eller andre fagforeningers kollektivavtale).
- Det vedtas en lovhjemmel som gir tillitsvalgte rett til drøfting i forbindelse med beslutninger om innleie og underentrepriser.
- Hovedentreprenør, eller den som har kontrakt med byggherren, må gjøres ansvarlig for at underentreprenører betaler skatter og avgifter, og følger gjeldende lov- og regelverk. Bygg­herrens ansvar for å sikre lovlige forhold på bygg- og anleggsplass innskjerpes.
- Myndighetene bør evaluere erfaringene med liberaliseringen av arbeidsformidling, utleie og vikarbyråer, og må innføre en ordning for kontroll, godkjenning og registrering av byråer som driver formidling eller utleie av arbeidskraft i Norge.
- For å styrke tilsynsmyndighetenes mulighet til kontroll bør det innføres bestemmelser om at arbeidstakere skal kunne vise fram identitetskort, samt at hovedentreprenør, eller den som har kontrakt med byggherren, skal kunne legge fram mannskaps­lister og dokumentasjon av lønnsforhold og utbetalt lønn.
- For å styrke det seriøse arbeidslivet oppfordres organisasjonene i arbeidslivet til å innføre bransjenormer som fastsetter krav som skal stilles i forbindelse med utlysing av anbud og inngåelse av kontrakt. Det bør være klare krav til prekvalifisering som gjør at useriøse aktører ikke kommer i posisjon til å oppnå kontrakt.
- Norge bør snarest implementere ILO-konvensjon 94, som hjemler at offentlig virksomhet kan kreve at anbydere overholder lønns- og arbeidsvilkår som er fastsatt i relevante tariffavtaler eller det som normalt gjelder ved slikt arbeid.
I forbindelse med åpningen av arbeidsmarkedet for individuelle arbeidssøkere fra 1. mai 2004 foreslår arbeidsgruppa følgende tiltak:
- Arbeidssøkere fra de nye EU-landene får rett til 6 måneders opphold for egen regning til å søke arbeid i Norge og må registrere seg så snart de tar opphold i riket.
- Alle arbeidssøkere fra de nye EU-landene som finner arbeid som tilfredsstiller gitte vilkår, gis adgang til å arbeide i Norge.
- Arbeidstakere fra de nye EU-landene skal sikres lønns- og arbeidsvilkår etter gjeldende tariffavtale eller det som er vanlig på samme sted og yrkesområde (jf Utlendings­forskriften §2-2) og være sikret bolig som tilfredsstiller helsemyndighetenes krav (jf Utlendingsforskriften §20)
- Vilkåret for å få tidsbegrenset oppholds- og arbeidstillatelse er i tillegg til overnevnte krav til lønn og bolig, samt underholdsevne, at ansettelsen i utgangs­punktet skal være på heltid. Under hensyntaken til underholds­kravet og hva som er vanlig i angjeldende type arbeid, kan vilkåret om fulltidsarbeid fravikes ut fra en helhetsvurdering.
- For at politiet, Aetat og /eller utlendings­myndighetene skal kunne innvilge tidsbegrenset oppholds- og arbeidstillatelse må det fremlegges skriftlig arbeidskontrakt med informasjon om lønn, arbeidstid, varighet, henvisning til eventuell tariffavtale mv, samt informasjon om boforhold og dokumentasjon på at arbeidsgivers forhold til skattemyndighetene, foretaks­registret, Arbeidsgiver/ Arbeidstakerregistret mv er i orden.
- Arbeidet kan ikke opptas før oppholds- og arbeidstillatelsen er utstedt. I ordinære/kurante saker skal behandling i førsteinstans i utgangspunktet være avsluttet innen 4 uker.
- Arbeidstakere fra de nye EU/EØS-landene vil ha de samme velferdsrettigheter som andre EU/EØS-borgere så lenge oppholds - og arbeids­tillatelsen varer.
- For et dokumentert varig arbeidsforhold over 90 dager som tilfredsstiller kravene til lønn og arbeidstid mv skal oppholds- og arbeidstillatelse gis for arbeidskontraktens varighet, oppad begrenset til 2 år, med rett til forlengelse, såfremt vilkårene for tillatelsen fortsatt er tilstede. Dersom arbeidsforholdet opphører, gis rett til inntil 6 måneders opphold for å søke nytt arbeid, samt rett til velferdsytelser og ledighetstrygd på ordinære vilkår i denne perioden.
- For lovlig inngåtte midlertidige arbeidskontrakter, sesongarbeid mv av varighet inntil 90 dager som tilfredsstiller kravene til lønn og arbeidstid, gis oppholds- og arbeids­tillatelsen kun for arbeidsforholdets avtalte varighet. Deretter vil vedkommende kunne bruke den gjenværende ubenyttete delen av perioden som arbeidssøker på eget underhold - dvs uten rettigheter til velferdsytelser - oppad begrenset til 6 måneder samlet.
- Hvis vedkommende ikke finner nytt arbeid i løpet av arbeidssøkeperioden, må han/hun forlate landet.
- For å sikre at regelverket, inklusive overnevnte vilkår om lønn, arbeidstid og boforhold blir fulgt, må Arbeidstilsynet og evt andre relevante tilsyn få lovhjemlet fullmakt, samt økte ressurser, til kontroll og iverksettelse av sanksjoner overfor virksomheter som bryter regelverket.
- I lys av usikkerheten knyttet til konsekvensene av økt arbeidsinnvandring fra EØS-landene de nærmeste årene, gjennomføres ingen liberalisering av reglene for arbeidsinnvandring fra land utenfor EØS i denne perioden.
Arbeidet for å fremme integrasjon og motvirke forskjellsbehandling og utnyttelse av utenlandske arbeidstakere må skje langs flere akser:
- aktive informasjonsstrategier overfor arbeidssøkere fra de nye EØS-landene (særlig Baltikum og Polen) for å orientere om mulighetene og vilkårene for å finne arbeid i Norge, hvilke rettigheter, lønns- og arbeidsvilkår som gjelder, bolig og kostnadsnivå, samt samarbeids- og partsforhold i norsk arbeidsliv. Sentral informasjon om det norske arbeidsmarkedet må forefinnes på de nye EØS-landenes språk.
- samarbeid mellom partene i arbeidslivet for å informere nye arbeidstakere om rettigheter og plikter i norsk arbeidsliv, stimulere til fagorganisering og god tariffavtaledekning, sørge for overholdelse av lov - og avtaleverk, og legge til rette for opplæring og integrasjon av innvandrere i fellesskapet på arbeidsplassene.
- styrking av tilsynsmyndighetenes kapasitet til informasjon, kontroll og håndheving av at lover og regler i arbeidslivet og velferdssystemet blir overholdt; det opprettes en egen strategisk, operativ enhet på høyt nivå med ansvar for å samordne og målrette de ulike instansenes innsats på feltet, inklusive ansvar for særskilt opplæring og kompetanse­utvikling; for å bekjempe framveksten av useriøse bedrifter og konkurransevridende forhold bør dette arbeidet samkjøres med partene i arbeidslivet, politiet, utlendingsmyndighetene, skattemyndighetene og andre offentlige instanser.
- for å forebygge illegalt arbeid foreslås iverksetting av følgende tiltak: Det opprettes lokale/regionale nettverk mellom fagforeninger, arbeidsgivere, politi og andre offentlige myndigheter for å avsløre illegalt arbeid og sikre utveksling av opplysninger; en sentral enhet under Politidirektoratet gis ansvar for bekjempelse av illegalt arbeid, samt støtte til lokale/regionale myndigheters arbeid; virksomheter som benytter arbeidstakere uten arbeidstillatelse skal anmeldes og de skal idømmes betydelige bøter og konfiskering av fortjenesten.
- utvikling av mer presis statistisk kartlegging, overvåking og analyse av utviklingen i ulike deler av arbeidsmarkedet for å kunne utforme målrettete tiltak og kunne avvende beskyttelses­klausulen i EØS-avtalen; iverksetting av særskilte prosjekter for å kartlegge og analysere omfanget av sosial dumping, illegale arbeidsformer og evt misbruk av velferdsordninger.
- nye EU/EØS-borgere som arbeider i Norge vil ha de samme velferdsrettigheter som andre EØS-arbeidstakere så lenge arbeids- og oppholds­tillatelsen varer. For å motvirke uønskete strategiske tilpasninger til velferdsordningene (såkalt 'velferdsturisme') bør en del utsatte ordninger gjennomgåes og eventuelt justeres, spesielt med hensyn til mulighetene for å eksportere ytelser. En bør vurdere om støtten til barnefamilier kan knyttes sterkere til bruk av barnehager, skoler og andre velferdstjenester, samt om det er hensiktsmessig å opprettholde kontantstøtten i den nye situasjonen.
- samtidig bør en styrke velferds­systemets kompetanse og kapasitet til å hindre misbruk, bedre koordineringen mellom ulike offentlige instanser, samt forsterke kontrollen med at Utlendingsforskriftens regler for boligstandard overholdes. De velferdspolitiske utfordringene knyttet til det fri bevegelse av arbeidskraft forutsetter en styrking av det politiske samarbeidet i Europa, samt utvikling av mer aktive strategier fra norske myndigheter og partene i arbeidslivet for å utvikle felles minstestandarder og bruke EØS-utjevningsmidlene fra Norge til å bidra til å løfte velferdsnivået i de nye medlemslandene i EU.
