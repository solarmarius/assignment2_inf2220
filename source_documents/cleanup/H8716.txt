
Tønsberg, 24. okt. 2004
Fremskrittspartiets landsstyre:
Overføringene til kommunene må bli mer forutsigbare
Norske kommuner er pålagt langsiktighet i sin økonomiske planlegging. Budsjettene blir ikke bare vedtatt for et år ad gangen, men det medfølger en økonomiplan over en treårsperiode i tillegg. Det er ofte i økonomiplanen investeringsrammer og produksjon/kjøp av tjenester blir lagt. Det er også kommunene som tilrettelegger for de reformer og endringer sentrale myndigheter vedtar på velferdstilbudet for befolkningen.
Langsiktighet i planleggingen er med andre ord et nøkkelord i kommuneøkonomien på det lokale plan.
Fremskrittspartiets landsstyre støtter derfor opp om stortingsgruppens krav om langtidsbudsjettering, samt ordførernes uttalelse fra Geiranger 8. oktober, med krav om større forutsigbarhet i forhold til kommunenes skatteinntekter.
Uttalelsen fra partiets ordførere er vedlagt:
Ordførernes uttalelse:
Forutsigbarhet for kommune-Norge
FrPs ordførere samlet til konferanse i Geiranger den 8.oktober, mener at det er flere positive sider ved regjeringens opplegg for kommuneøkonomien, og en kan ikke se at det er grunnlag for noe hylekor eller "kommuneopprør" mot neste års statsbudsjett slik mange lokalpolitikere nå tar til orde for.
Fremskrittspartiet er generelt opptatt av forutsigbarhet og stabile rammevilkår for næringsliv, institusjoner, organisasjoner og folk flest. Dette bør også gjelde kommunesektoren. Det er derfor avgjørende at kommunene får kompensert sviktende skatteinntekter i inneværende budsjettår, slik FrP fremmet forslag om i trontaledebatten i Stortinget.
I 2003 sviktet skatteinntektene for kommune-Norge med samlet 3,4 mrd kroner. Anslaget for skattesvikten i 2004 er i følge regjeringens forslag til statsbudsjett 2,2 mrd kroner. Dette er forhold som utelukkende ligger utenfor kommunenes kontroll.
En så omfattende inntektssvikt gjør det umulig for kommunene å planlegge sin tjenesteproduksjon, og flere kommuner står nå overfor omfattende kutt i viktige primæroppgaver som skole, eldreomsorg og helse. Dette kan ikke FrPs ordførere akseptere.
FrPs ordførerforum vil for øvrig be stortingsgruppen om å arbeide for følgende i statsbudsjettet for 2005;
 Sikre at deler av selskapsskatten blir tilbakeført til kommunene fra 01.01.05. Reformen vil igjen gi kommunene incentiver til å arbeide aktivt for økt verdiskapning i lokalt næringsliv, m.a. gjennom positiv JA-holdning i plan- og byggesaker, lavere eiendomsskatt, infrastruktur og tilrettelagte næringsareal.
 Sikre forutsigbarhet for kommunenes samlede inntekstrammer ved at kommunene fra og med 2005 permanent får kompensert eventuell svikt i skatteinntektene i forhold til anslaget i statsbudsjettet. Tilsvarende får kommunene ikke beholde eventuelle merinntekter ved økt skatteinngang, dvs. at både positive og negative avvik i skatteinntektene på makronivå skal justeres gjennom året.
 Etablere en opptrappingsplan for kommunesektorens inntekter basert på en forpliktende avtale mellom staten og kommunene v/Kommunenes Sentralforbund, der kommunene forplikter seg til å gjennomføre årvisse effektiviseringstiltak mot en gradvis opptrapping av kommunenes inntekter.
