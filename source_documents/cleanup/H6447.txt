
10.12.02
Ola T. Heggem (Sp)
Sp foreslår tung satsing på kultur i distriktene
- Regjeringen har nedprioritert kulturen i statsbudsjettet for 2003. Senterpartiet foreslår derfor å bruke 215 mill. kroner mer neste år for å sikre rammebetingelser for økt kulturell egenaktivitet og kulturformidling i alle deler av landet, sier Senterpartiets Ola T. Heggem.
Senterpartiet foreslår å bevilge 100 mill. kroner ekstra til lokale og regionale kulturbygg. Dette er et av de viktigste virkemidlene for å legge til rette for lokale kulturaktiviteter i hele landet. Vi foreslår også å øke bevilgningen til nasjonale kulturbygg med 40 mill. kroner, slik at blant annet byggingen av Hålogaland Teater kan starte opp i 2003. Senterpartiet vil også jobbe for å realisere Den norske kulturbåten, som vil bli et viktig kulturtiltak for folk fra Halden til Kirkenes. - Jeg er selvfølgelig svært glad for at Møre og Romsdal tilgodeses med 2 mill. kroner til Jugendstilsenteret i Ålesund, sier Heggem.
Organisasjonene er viktige kulturbærere og verdiformidlere. Senterpartiet reagerer på at Regjeringen ikke følger opp Stortingets vedtak om avsetning til den såkalte Frifond-ordningen. Sp foreslår derfor å bevilge 12 mill. kroner utover Regjeringens forslag. Senterpartiet foreslår også å bevilge 15 mill. kroner til Bislett Stadion neste år. Senterpartiet foreslår også å doble støtten til musikkfestivalene neste år, noe som koster 15 mill. kroner.
- Senterpartiet er opptatt av at økte midler på kulturbudsjettet i størst mulig grad skal fordeles via de etablerte tilskuddsordningene og de institusjonene som er delegert slikt ansvar. Jeg vil advare mot for mye detaljstyring fra Stortingets side når det gjelder fordeling av slike midler. Slike "hilsener hjem" kan lett bli tilfeldig og på tvers av demokratiske prosesser lokalt, sier Heggem.
