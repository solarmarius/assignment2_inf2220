
Dato: 15/6-1999 kl. 11.46 PNM
FREMSKRITTSPARTIETS
STORTINGSGRUPPE
Fra Fremskrittspartiets stortingsgruppe
- Vil likestille alle skoler
Nå har Stortinget en gylden mulighet til å likestille offentlige og private skoler! Carl I. Hagen, Ursula Evje og Ulf Erik Knudsen, stortingsrepresentanter fra Fremskrittspartiet, har nemlig levert et privat lovforslag som innebærer full likestilling.
Forslaget, som fremmes i Odelstinget i dag, går ut på å endre Lov av 14 juni 1985 nr. 73 Om tilskot til private grunnskular og private skular som gjev vidaregåande opplæring (privatskulelova).
- Målet med lovforslaget er å høyne kvaliteten i norsk skole. Derfor må vi få en privatskolelov som ikke forskjellsbehandler på bakgrunn av et ønske om et spesielt livssyn eller en spesiell pedagogisk lære slik som i dag, sier skolepolitisk talsmann, Ursula Evje.
- Imidlertid må alle skoler godkjennes for å få tilskudd. Tilskudd vil ikke kunne gis til grunnskoler som ikke gir elevene nok kompetanse til at de kan begynne i norsk videregående skole etter endt grunnskole, sier Evje.  Men alle skoler vil få tilskudd dersom de gir elevene kunnskaper nok til videre avansement i utdanningen. Dette gjelder også skoler med religiøs forankring, sier hun.
Hun legger til at FrP også vil rette opp den negative økonomiske forskjellsbehandling av private skoler forhold til offentlige skoler i dagens lov: - Dette gjøres ved at godkjente skoler som i dag bare får dekket 85% av sine driftsutgifter og ikke får dekket investeringsutgifter etter forslag blir økonomisk likestilt med offentlig eide og drevne skoler. Vi foreslår at dekningen av driftsutgiftene til private skoler fra staten blir 100%, sier Evje.
Det foreslås også at private skoler, når det gjelder investeringstilskudd fra staten, ikke skal komme dårligere ut enn offentlige skoler.
