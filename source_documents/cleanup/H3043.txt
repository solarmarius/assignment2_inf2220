
Tirsdag 16. juni 1998
Lite dramatikk i revisjon av budsjettet
Revisjon av statsbudsjettet legg grunnlag for vidare god utvikling i norsk næringsliv og eit godt tenestetilbod frå det offentlege si side. Dette uttaler leiaren i finanskomiteen på Stortinget Lars Gunnar Lie, etter dei siste rundane med justering av revidert nasjonalbudsjett.
Norsk økonomi er solid, med sterk vekst i sysselsetting og eit høgt aktivitetsnivå. Dette gjev - trass i låg oljepris, gode føresetnader for velferd og regional utvikling.
FORTSATT INNSTRAMMING
Ei mindretalsregjering med 42 representantar bak seg i Stortinget kan ikkje rekne med å få gjennomslag på alle punkt i sine framlegg. Også opposisjonen vil i ein slik samanhang ha krav på å synast igjen i dei endelege vedtaka. Det er brei politisk oppslutnad om trong for eit stramt budsjett, men det er usemje om korleis ein skal gjere det. Lars Gunnar Lie seier seg nøgd med den handsaming komiteen har hatt av Revidert Nasjonalbudsjett og meiner at det vil lukkast å halde ei innstramming på omlag same nivå som det Regjeringa la fram i revidert budsjett. - Det eg ikkje er nøgd med er at det til no ikkje har lukkast å få fleirtal for dei framlegga vi har presentert som ei samla pakke.
PRIORITERT SATSING PÅ SJUKEHUS OG FORDELING
Frå regjeringspartia har det vore viktig å få støtte til prioriterte tiltak som psykiatri, kreftomsorg og sjukehusutstyr. Og Lars Gunnar Lie ser positivt på opposisjonen sitt engasjement for forsking og utdanning. Dei fordelingspolitiske elementa i inneverande budsjett er ført vidare m.a. gjennom kommuneøkonomien, pensjonistoppgjeret og kontantstøtta.
VIKTIG NEDKJØLING
Regjeringspartia har vidare prioritert konjunkturdempande- og sparestimulerande tiltak. Derfor har vi gått inn for konjunkturavgift på 5% for nybygg og nye anlegg med unntak av barnehagar, omsorgsbustader og sjukeheimar. Det er og viktig å merke seg at ei konjunkturavgift må vurderast ut frå situasjonen. Når aktivitetsnivået vert redusert, kan denne avgifta gå ned, eventuelt takast bort. Konjunkturavgifta skal vurderast kvart år. Av dei sparestimulerande tiltaka vil Lars Gunnar Lie særleg peike på framlegget om å innføre ei ordning som gjev skattemessig jamstelling mellom innsatsbasert og ytelsesbasert tenestepensjon.
SAL AV STATLEG EIGEDOM
Nedsal av statlege aksjar vil også vere med å binde privat kapital og såleis redusere presset i økonomien. Det er og verdt å merke seg at regjeringspartia har slått ring om løyvingane til privatskulane og at skattlegging av næringslivet ikkje vert endra midt i eit budsjettår. For næringslivet er det og positivt at dei ikkje skal betala for tre ekstra sjukedagar, kommenterer finanskomiteen sin leiar.
