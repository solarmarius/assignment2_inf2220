
29.8.2004
Senterpartiet
{{Brev følger under}}
Senterpartiet krever mer åpenhet i helsevesenet
Senterpartiets helsepolitiske talsperson Ola D. Gløtvold har sendt brev til helseminister Gabrielsen hvor han krever mer åpenhet i helsevesenet (se brevet som er vedlagt). Ola D. Gløtvold uttaler at "signalene er klare på at fagfolk og tillitsvalgte føler seg kneblet i forhold til å kunne uttale seg om faglige spørsmål. Dette mener Senterpartiet er uakseptabelt i forhold til et så stort og viktig fagområde som helsevesenet."
Gløtvold skriver i brevet: "Undertegnede vil med dette spørre Helseministeren om han nå vil sørge for at det blir rydda opp i forhold hvor helsepersonell har blitt kneblet, og videre bidra til at det blir gitt klare signaler om at personellet har full ytringsfrihet i spørsmål som ikke har direkte sammenheng med taushetsplikten."
Mandag 30. august besøker Senterpartiets Stortingsgruppe Østfold hvor helse og sykehusstruktur vil være hovedtema. Partileder Åslaug Haga vil blant annet presentere Senterpartiets modell for framtidig sykehusstruktur. "Det viktigste for Senterpartiet er å beholde lokalsykehusa og å ha en fortsatt desentralisert sykehusstruktur med akuttmottak og fødeavdelinger", uttaler Haga.
- - - - - - -
Helseminister Ansgar Gabrielsen
Angående åpenhet i Helse-Norge
Senterpartiet har igjennom lengre tid påpekt viktigheten av åpenhet i helsevesenet etter at den nye helsereformen ble vedtatt. Vi har registret en viss bedring etter at styremøtene i helseforetakene er blitt åpne, men også her gjenstår en del før en kan si at det er full åpenhet i saker som har allmenn interesse.
Helseforetaksordningen og de styringssystemene som praktiseres innenfor helseforetakene synes nå å bekrefte at ytringsfriheten og påvirkningsmulighetene er betydelig redusert eller fraværende. Fagfolk ansatt i helseforetakene uttaler seg i mindre grad enn før til media og ovenfor interesseorganisasjoner og politikere om forhold ved institusjonene. Signalene er klare på at fagfolk og tillitsvalgte føler seg kneblet i forhold til å kunne uttale seg om faglige spørsmål. Dette mener Senterpartiet er uakseptabelt i forhold til et så stort og viktig fagområde som helsevesenet.
En knebling av faglige vurderinger og synspunkt kan føre til en vegring for å utføre arbeid innen helsevesenet, noe som kan få dramatiske følger i forhold til å beholde og rekruttere personell til dette viktige arbeidet.
Etter Senterpartiets mening er den lukkethet vi nå kan registrere i helseforetakene en fare for hele helsesektoren i Norge. En åpen, demokratisk og faglig fundert debatt om vårt helsevesen er avhengig av at alle kan uttale seg og komme med sine synspunkt. Befolkningen har krav på full åpenhet omkring et så viktig samfunnsspørsmål som helsevesenet er, og i forhold til hva som skjer i helse-Norge.
Undertegnede vil med dette spørre Helseministeren om han nå vil sørge for at det blir rydda opp i forhold hvor helsepersonell har blitt kneblet, og videre bidra til at det blir gitt klare signaler om at personellet har full ytringsfrihet i spørsmål som ikke har direkte sammenheng med taushetsplikten.
Med hilsen
Ola D. Gløtvold
Helsepolitisk talsperson i Senterpartiet
