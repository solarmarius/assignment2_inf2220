
29.04.2002
J@glandbrev 29. april 2002
- Fremskrittspartiet har invitert Arbeiderpartiet og SV til samarbeid i Stortinget om enkeltsaker. Den limpinnen tror jeg venstresiden skal være varsom med å gå på, skriver partileder Thorbjørn Jagland i J@gland-brev mandag 29. april 2002.
Fremskrittspartiet har invitert Arbeiderpartiet og SV til samarbeid i Stortinget om enkeltsaker. Den limpinnen tror jeg venstresiden skal være varsom med å gå på. Enkeltsaker består nemlig ikke bare av utgifter som Frp synes å tro. Enkeltsaker må settes inn i en helhet. Da får de også fordelingsvirkninger. Hvis vi vedtar store utgiftsøkninger på ett område, kan dette nemlig komme til å fortrenge satsing på andre saker. Alle sakene må settes inn i en helhet. Det er bare for Frp at helheten er som en strikk som kan tøyes og tøyes. Men gitt at vi ønsker å holde oss til den handlingsregelen for bruk av oljeinntekter som Stortinget har vedtatt, må vi operere innenfor andre rammer enn Frp. Derfor kan det få til dels store fordelingsvirkninger å slå seg sammen med Frp i sak etter sak slik vi nå blir invitert til.
En sak er altså ikke avsluttet før den er satt inn i helheten. Det letteste av alt er å få flertall for utgiftsøkninger. Det kan Frp, SV og Ap klare på mange områder. Men er det i det hele tatt realistisk at disse partiene kan bli enige om et helt statsbudsjett slik at sakene kan bli gjennomført? Jeg tror ikke det.
Frps invitasjon har også en annen alvorlig side. Nemlig den at partiet på ny har fristilt seg i forhold til det ansvaret partiet åpenbart har. Det var Frp som sørget for at Bondevik-regjeringen ble etablert. Da er det lite seriøst av Frp å slå seg sammen med SV og Ap for å undergrave denne regjeringen. For det er i virkeligheten dette Frp innbyr til. Bondevik-regjeringen kan selvsagt ikke leve lenge med at opposisjonen legger opp utgiftssiden på statsbudsjettet gjennom en lang rekke enkeltvedtak i Stortinget mens den ikke har noen som vil være med å ordne inntektssiden. Det høres kanskje merkelig ut at jeg som Arbeiderpartiets leder er bekymret for Bondevik-regjeringen. Men dette er noe langt alvorligere enn at det kan gjøres til gjenstand for blind partiegoisme. Den trafikken som Frp nå ønsker å legge opp til har bidratt til å gjøre det vanskelig for regjering etter regjering. Er landet egentlig tjent med dette? Blir det langsiktig og solid styring ut av dette?
Vel, jeg tror det blir bare en seierherre; nemlig Fremskrittspartiet. Strategien er klar: SV og Ap skal brukes til å lage livet så surt for Bondevik at det tvinger fram en regjeringskrise. Utgangen på den skal bli at Frp tas med i regjeringen.
Da må SV og Ap spørre seg selv om vi ønsker å bidra til en utvikling der vi også her i landet får en regjering med deltakelse fra et høyreradikalt parti. Frp er den norske varianten av den høyreradikale tendensen som nå brer seg i deler av Europa. En politisk retning som kombinerer uansvarlig økonomisk politikk med innvandrerfiendtlighet og frykt for voksende kriminalitet. Jeg tror vi skal vokte oss vel for å bidra til at disse kreftene blir enda mer stuerene.
