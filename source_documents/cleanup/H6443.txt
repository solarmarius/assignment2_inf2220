
10.12.02
KrF
Kristelig Folkeparti ser fremover
Sentralstyret i Kristelig Folkeparti har valgt familie og omsorg som de to hovedområdene for partiet frem mot kommune- og fylkestingsvalget. Disse hovedområdene vil KrF arbeide for i regjering og i Stortinget. Disse vil vi gjenkjennes på i fylkesting og i kommunestyrer. Og, disse må prege lokalvalgkampen.
De lave galluptallene for KrF er en utfordring. Vi vil se fremover og svare på denne utfordringen. Svaret er å fortsatt levere politiske resultater. Svaret er å være verdipartiet. Svaret er å være ansvarlige og tydelige. Vår visjon er å bygge et varmere samfunn med kristne verdier.
Familie
Sterke familier- særlig for barnas skyld
Vi vil at flere skal velge ekteskapet, det mest stabile samlivsvalg. Det gir barna den tryggeste rammen for oppveksten. Regjeringens familiemelding vil følge opp dette. Barnevernmeldingen setter familienes nettverk i fokus.
En rusfri ungdomstid
Vi har en visjon om en rusfri oppvekst. Foreldre må slippe å være redde for at ungdom skal tilbys alkohol og narkotika. Vi vil følge opp regjeringens handlingsplan mot rus - også med nye konkrete tiltak. Vi ønsker rusfrihet på idrettsarrangement, og vil koble dette og statsstøtte til idrettsorganisasjonene.
Fokus på verdier
Barn og unge må ha trygghet til å ta standpunkt til hva som er verdifullt, og til hva som er rett og hva som er galt. Verdiprosjektene i skolen, kampanjen mot mobbing, og de konkrete oppfølginger av "Trusopplæring i ei ny tid" er viktig i denne sammenheng.
Omsorg
Større respekt for menneskeverdet
Kampen for det spirende menneskelivet følges opp i en ny lov om bioteknologi, som Stortinget skal behandle våren 2003. Der ønskes oppheving av anonyme sædgivere, regulering av ultralyd som fosterdiagnostikk og forbud mot preimplantasjonsdiagnostikk ( genetisk undersøkelse av befruktede egg).
Hjelp til fattige og forfulgte
Arbeidet for bekjempelse av fattigdom krever stor innsats. Vi vil bl.a. at utviklingsbudsjettet for 2004 skal økes vesentlig. Vi ønsker en økt %-andel av BNI og flere kroner til verdens fattigste.
Et sunnere Norge
Hver og en av oss må oppmuntres til å satse på forebygging, slik at vi kan reparere mindre. Vi vil styrke denne politikken med modige tiltak. På nyåret fremmer Regjeringen en stortingsmelding om folkehelsen.
