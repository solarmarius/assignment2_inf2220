
28. november 2000
Oddbjørg Starrfelt
Innlegg i finansdebatten 28. november 2000
- Fordelingspolitikk er noko meir enn utdelingspolitikk - det er å ta frå dei som har mest for å gje meir til dei som har minst. Eg er glad for budsjettet på vegne av dei liv me kan redda og den liding me kan vera med på å avverga via vaksinasjonsprogram for barn i verda. Eg gler meg og på vegne av dei sjukemelde som ikkje i tillegg skal straffast med å få redusert løn, og på vegne av permitterte og oppsagte i leverandør-industrien som kan få tilbod om arbeidsmarknadstiltak. Høgresida sitt alternativ ville ramma desse gruppene, sa stortingsrepresentant Oddbjørg A. Starrfelt i finansdebatten tysdag.
At budsjettet i tillegg er ansvarleg og vil bidra til å halda renta nede, meinte Starrfelt vil bety mest for folk flest. Særleg familiane vil tene på dette opplegget, og ho var difor glad for at Stortinget no aukar statstilskotet til barnehagar for barn under 3 år med 2 prosentpoeng.
- Det skal og bør føra til at foreldrebetalinga vert redusert. Målet er å auka statstilskotet til 50 % og det kommunale tilskotet til 30 % slik at foreldrebetalinga kan reduserast monaleg. Eg er glad for at familieministaren for eit par veker sidan i spørjetimen bekrefta at ho vil fylgja nøye med og om naudsynt koma tilbake med framlegg om lovendringar dersom ikkje auka statleg finansiering fører til lågare foreldrebetaling. Det ligg og inne midlar til 6.000 nye barnehageplassar i 2001. Med dei plassane kjem me endå nærare målet om full barnehagedekning, sa Starrfelt.
Starrfelt understreka at det å få meir ut av pengane, er ei utfordring. Det er grunnen til at regjeringa vil fornya offentleg sektor med m.a å ha færre lover og reguleringar slik at me får meir tid til å pleia gamle og undervisa barn og bruka mindre til papirarbeid og rapportskriving. Me bør og få meir utav pengane på område som gjev oss noko å leva for, og her står kulturtilboda sentralt, i følgje Starrfelt. Difor har kulturministaren sett i gang omfattande utgreiingsarbeid for å vurdera stoda og koma med framlegg til endringar. I tillegg heiter det i kulturbudsjettet at Regjeringa i seinare dokument og budsjett vil leggja fram ein heilskapleg plan for opprusting av kultur-Noreg.
- I Arbeidarpartiet sitt program seier me at det skal vera ei kraftig årleg opptrapping fram til 2005. Det er eg glad for og stolt over. At forliket mellom sentrum og Arbeidarpartiet ga auka løyvingar til kulturføremål gjer god von om at det er fleirtal for ei slik opptrapping i denne sal, sa ho.
Avslutningsvis peika Starrfelt på nokre av dei områda som skal rustast opp alt i 2001
1 - Alle barn i grunnskulen, ca. 580.000 barn, skal få tilbod om "ein kulturell ryggsekk". Det skal verta ei kraftig auke når det gjeld barn og unge sin tilgang på kulturopplevingar. Løyvinga på 15 mill. kr. skal gå til planlegging, til koordinering mellom kulturlivet og skulesektoren og andre tiltak for å ha sekken på plass til skulestart. Og sjølvsagt skal sekken innehalda dei tilboda som alt er i skulen i tillegg til nye tilbod. Dette skal sikra norske skulebarn tilgang til og kontakt med levande kunst og kultur, President, og vera ei kraftig satsing framover.
2 - Alle bibliotek skal kunna tilby breibåndtenestar. Dei skal i endå større grad enn nå verta møteplassar som sikrar alle tilgang til slike tenestar.
3 - Filmsektoren skal omorganiserast og opprustast. Det er igjen snakk om både å få meir utav dei ressursane me alt har, og å tilføra nye. Norsk filmproduksjon er viktig, ikkje minst for å ta vare på norsk språk og kultur.
4 - Pressestøtta får og ei auke, trenden er snudd om ikkje auken er så stor. Når dette vert kombinert med momsfritaket på aviser vil eg tru at mange er letta og glade, sa Oddbjørg Starrfelt.
