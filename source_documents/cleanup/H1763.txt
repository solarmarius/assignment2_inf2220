
Fredag 1. mai 1992
KrFK-leder Aud-Inger Aure:
ANTENNE TI - GJELDSOFRENES "REDNING"?
Det måtte et Antenne Ti-program til før regjeringen prioriterte gjeldsofrenes situasjon, og nå er det nesten gått inflasjon i politisk velvilje og medfølelse. Da regjeringen Syse gikk av, hadde familieminister Solveig Sollie og hennes med-arbeidere kommet godt i gang med å forberede en saneringsordning for gjeldsofre. Dette arbeidet har A-regjeringen latt ligge i bero i halvannet år, sa KrFK-leder Aud-Inger Aure i sin tale til landsmøtet i Kristelig Folkepartis Kvinner i Bergen fredag.
-Det som nå må til, er både å gi akutt nødhjelp der det er nødvendig, og å legge opp til en bolig- og skattepolitikk som gjør at folk har råd til å bo selv når arbeidsløshet eller uførhet rammer dem, sa Aud-Inger Aure. Hun stilte spørsmålstegn ved om det er gått prestisje i skattereformen, "som jo gir fordeler til til veletablerte med formue, god inntekt og nedbetalte lån".
KrFK-lederen gjentok sin utfordring både til regjeringen og fagbevegelsen når det gjelder å arbeide for en garantert minsteinntekt for arbeidsledige. Dagens 62-prosents regel rammer først og fremst de som har vært lavtlønte. Hun gjentok også kravet om en rgulering av forsørgertillegget for barn som arbeidsledige får. Dagens sats på kr. 6,oo pr. dag rekker ikke til en liter melk engang, minnet hun om.
-Det er å håpe at engasjementet etter Antenne Ti holder seg lenge nok til at de menneskene som er i en vanskelig situasjon, får mulighet til å komme seg ut av den, sa Aud-Inger Aure. Hun understreket at en gjeldsordning ikke må bli en ansvarsfraskrivelse for folk som har lekt japper, men til hjelp for de som er blitt ofre for altfor raske endringer i bolig- og rentepolitikken.
