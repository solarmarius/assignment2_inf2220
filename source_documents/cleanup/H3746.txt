
17.6.97:
Eva Lian,
ARBEIDERPARTIET OG HØYRE ER SANT
Atter en gang finner Arbeiderpartiet og Høyre hverandre. I de store sakene, de lange linjene i politikken står de såkalte hovedmotstanderne i norsk politikk skulder ved skulder. Denne gangen gjelder det kommunesektorens økonomiske rammer for 1998. Arbeiderpartiet og Høyre foreslår at kommunesektoren skal få ca 2 prosent vekst neste år, dvs. 3,5 milliarder mer enn i 1997. Senterpartiet foreslår en økning på ca 4 prosent.
Det er kommunesektoren som har ansvaret for midler til eldreomsorg, helse, skole og barnehage, derfor er det så viktig å styrke kommunenes økonomi slik at de settes i stand til å utføre disse oppgavene på en forsvarlig måte. Det blir vanskelig for lokale folkevalgte å oppfylle alle gode målsettinger og løfter fra statsråder og Storting hvis det ikke stilles noe mer midler til rådighet for fellesskapssektoren enn det Høyre og Arbeiderpartiet vil. Dessverre er det bare sentrumspartiene og SV som vil styrke kommuneøkonomien utover det regjeringen foreslår. Uenigheten mellom Arbeiderpartiet og Høyre går på om inntektene skal komme i form av skatt eller statlige rammeoverføringer.
Senterpartiet foreslår at samtlige kommuners økonomi styrkes, både når det gjelder skatteinntekter og statlige rammeoverføringer. Vi foreslår at skattørene skal opprettholdes på dagens nivå samtidig som hver kommune tilføres et eget grunnbeløp på 3,5 millioner kroner utover regjeringens forslag. I tillegg mener vi det er behov for et eget storbytilskudd på samme måte som Nord-Norge tilskuddet.
Senterpartiet har tatt initiativ og foreslått en egen statlig toppfinansieringsordning for spesielt ressurskrevende brukere av kommunale omsorgstjenester. Dette er et viktig forslag for alle de kommuner som har enkeltbrukere som koster både 1 og 2 millioner kroner pr år. I slike spesielle tilfeller må staten gå inn å ta et medansvar, mener Senterpartiet. Men selv ikke en utredning om dette vil Arbeiderpartiet eller Høyre være med på. De vil heller ikke støtte vårt forslag om forbedringer i det pågående utredninsarbeidet om inntektssystemet, slik at det legges økt vekt på spredtbygdhet og avstandskostnader og at storbyenes spesielle utfordringer ivaretas bedre enn i dagens system.
