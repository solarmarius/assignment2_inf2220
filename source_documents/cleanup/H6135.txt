
06.09.02
KrF
Samfunnskontrakt for offentlege AS
Vedtektene til offentlege AS må ha formuleringar som sikrar og ivaretar eigaren sin rett til å gripa inn dersom ein meiner samfunnskontrakten ikkje vert oppfylt. - Den mediadebatten som har følgt i kjølvatnet av at eigaren, representert ved kulturministeren, sa meiniga si om NRK-styret sitt vedtak om omorganisering innan distriktskontora til NRK, syner kor viktig det er, uttaler Kristeleg Folkeparti sitt landsstyre.
Regjeringa har signalisert omdanning til AS av fleire offentlege tenester og etatar som spelar ei vesentleg rolle for samfunnet, td. innan infrastruktur. Det er rett å minne om at overordna og relativt samstemte styringsmål er at folk skal ha rett på likeverdige offentlege tenester uavhengig av kvar dei bur i landet. Dette er eit politisk ansvar, og ein må ikkje gjera disposisjonar som tar dette ansvaret bort frå folkevalde organ og inn i lukka styrerom.
KrF sitt landsstyre krev at det ved omdanning av offentlege tenester / etatar til aksjeselskap, skal ligge til grunn ein samfunnskontrakt som sikrar at det aktuelle tenestetilbodet framleis skal vera for alle, uavhengig av kvar i landet ein bur. I vedtektene til aksjeselskapa skal det vera ein paragraf som heimlar generalforsamlinga sin rett til å gripe inn dersom ein meiner samfunnskontrakten ikkje vert oppfylt.
