
18.10.02
Rigmor Kofoed Larsen, leder i KrFs Kvinner:
VELKOMMEN ETTER, VALLA!
- Det er med glede jeg registrerer at LO-leder Gerd Liv Valla har tatt til ordet for å likestille turnusarbeid med skiftarbeid. Dette er en sak Kristelig Folkepartis Kvinner har kjempet for i mange år, og som KrF også har tatt opp i Stortinget. Fram til nå har Arbeiderpartiet ikke vært villig til å støtte et slikt forslag. Det sier lederen i Kristelig Folkepartis Kvinner, Rigmor Kofoed Larsen.
- Det har vært et av de store paradoksene i kampen for likestilling at det partiet som har den sterkeste retorikken på likestilling, har vært så svak når det gjelder å rette opp denne åpenbare uretten. Med dagens regler har de som arbeider i turnus nesten to timer mer arbeidstid i uka enn de som arbeider skift. Når fagbevegelsen til nå ikke har vært villig til å gjøre noe med dette, kan ikke det ha annen forklaring enn at det stort sett er kvinner som går i turnus, mens skiftarbeiderne stort sett har vært menn.
Det er derfor på høy tid at LO-lederen tar fatt i dette, og fra Kristelig Folkepartis Kvinner kan man ikke si annet enn "Velkommen etter, Gerd Liv Valla!", sier KrFK-lederen til slutt.
