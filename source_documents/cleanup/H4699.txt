
6. mars 2000
Thorbjørn Jagland
J@glandbrev
I dette J@gland-brevet fra 6. mars 2000 kommenterer partileder Thorbjørn Jagland den teknologiske utviklingen og de spesielle oppgavene han forventer at Regjeringen må ta fatt på. - Vi trenger handling nå, påpeker Jagland.
Kjære @-brevvenn
De siste årene har vi sett en utvikling innenfor informasjons- og komunikasjonsteknologien som savner sidestykke i teknologisk historie. Da radioen ble oppfunnet tok det 38 år før den hadde 50 millioner brukere. Da TV-en kom tok det 13 år for å nå dette tallet. Med internett tok det fire år, og antall brukere av nettet har en tid økt med 10 prosent i måneden.
Denne eksplosjonsartede utviklingen har revolusjonert vår måte å kommunisere på. Ikke bare for teknofreakene. Ikke bare for de rike. Men for de mange. Det stiller samtidig også krav til hvordan vi som politikere skal møte denne situasjonen.
Arbeiderpartiet vil at Norge skal ligge helt fremst i den teknologiske utviklingen. Og vi vil at alle skal få ta del i den. Vi vil bruke de teknologiske nyvinningene til å bedre menneskenes velferd. Vi vil øke folks frihet. Vi vil utnytte teknologien til å styrke norsk næringslivs konkurransekraft. Vi vil bruke den til å korte ned avstander - til å redusere den avstandsulempen som ikke minst distrikts-Norge alltid har slitt med. Men det krever politisk handling. Og den må komme raskt.
Vi har lenge vært en drivkraft for å få utbygd et såkalt bredbåndsnett - et høyhastighetsnett for overføring av data - over hele landet. Og vi har ment at det ikke holder å overlate dette til de private aktørene i markedet - det må statlig styring til. I fjor foreslo vi i Stortinget at teleselskaper med sterk markedsstilling skulle ha plikt til å bygge ut et slikt landsdekkende telenett, og vi foreslo en maksimalprisordning som skulle sikre likeverdige priser over alt. Dessverre fikk vi ikke det borgerlige flertallet på Stortinget med oss på dette. Regjeringspartiene stemte sammen med Høyre og FrP mot forslaget.
Regjeringen mener at vi ikke trenger noen statlige tiltak. Markedet skal klare dette på bedriftsøkonomisk grunnlag, sa de i Stortingsmeldingen som ble behandlet sist sommer. Og om de tenker på Oslo er dette helt sikkert riktig. Der driver kommersielle selskaper allerede nå med en slik utbygging. Men om vi skal sikre moderne teletilknytning også til Melbu og Gol, så må det statlig styring til.
Dette innser dessverre ikke Regjeringen.
Da hjelper det lite at kommunalminister Enoksen til stadighet, og senest i Dagsavisen mandag, snakker om den digitale allemannsrett og om det offentliges viktige rolle. Realiteten er at hans parti sammen med resten av regjeringspartiene stemte imot at vi skulle ta grep for å sikre et slikt tilbud til en overkommelig pris over hele landet. Og siden har lite skjedd, bortsett fra at vi har fått vite at regjeringen har satt ned et  hurtigarbeidede utvalg som utreder spørsmålet.
Utviklingen går for raskt og spørsmålet er for viktig til at vi kan vente på endeløse utredninger. Det må klare politiske grep til. IT-næringen selv har foreslått at IT-politikken må koordineres av et utvalg ledet av statsministeren. Jeg synes dette er en fornuftig tanke. Telenor og andre teknologibedrifter har utviklet Norge fra å være en tele-sinke til et ledende teleland. Vi må ikke skusle bort denne posisjonen ved å vente til regjeringens medlemmer blir enige seg imellom om hva som skal være statens rolle. Vi trenger handling nå.
