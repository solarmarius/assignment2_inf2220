
2003-2007
DNA
Fylkestingsprogram for Vestfold DNA 2003-2007
Våre verdier
Vestfold er et fylke med store muligheter. Disse mulighetene vil vi bruke til å få et mer rettferdig samfunn. Skal vi klare dette må vi både øke evnen til å skape verdier og viljen til å dele dem på en rettferdig måte. Greier vi ikke å dele rettferdig, blir vi dårligere til å skape. Reduserer vi verdiskapningen blir det mindre å dele.
Derfor vil vi at vestfoldsamfunnet skal bygge på solidariske prinsipper. Alle skal ha like muligheter uavhengig av kjønn, seksuell orientering, etnisk bakgrunn og sosial status. Gjennom rettferdig fordeling av goder og plikter vil vi skape grunnlag for trygghet for alle. Gjennom gode velferdsordninger vil vi gi alle mulighet til å forme et godt liv.
Ikke alle føler trygghet i hverdagen. Barn som opplever fattigdom, ungdom som ikke har råd til egen bolig, voksne som mister jobben, unge og eldre som fanges av rusmidler, eldre og syke som får mangelfull pleie er bevis på at vi fortsatt har uløste oppgaver i samfunnet. Når fellesløsningene svikter er det enkeltmennesker som taper. Vårt mål er å gi trygghet tilbake til de som sliter.
Alle skal ha mulighet til å bestemme over sitt eget liv. Derfor skal alle som ønsker det ha mulighet til arbeid. Alle som arbeider skal ha ei lønn å leve av. For Arbeiderpartiet betyr solidaritet også at vi skal ta vare på miljøet og naturkvaliteten for våre etterkommere.
Vestfold Arbeiderparti baserer sin politikk på grunnverdiene frihet, likhet og solidaritet. Vi vil gjøre Vestfold til et enda bedre fylke å bo i!
En god videregående skole
Vårt samfunns viktigste ressurs er den verdi som skapes gjennom utdanning og kompetansebygging. Retten til ti års grunnskole og tre års videregående skole er lovfestet. Denne retten er det viktig å sikre barn og unge i gode offentlige skoler. Vi vil sørge for at det er mangfold og valgfrihet i den offentlige skolen. Slik vil vi hindre at vi får et todelt skolesystem.
Arbeiderpartiet vil arbeide for at reform '94 blir gjennomført også i Vestfold ved at de ulike studieretningene kan tilbys fra samme skole. For å forberede elevene på en verden med stadig mindre avstander vil vi sørge for at det finnes tilbud i Vestfold som tar internasjonalisering på alvor. Internasjonaliseringslinja som er ved Sandefjord videregående skole, bør opprettes flere steder i fylket.
Den vedtatte skolestrukturen i Vestfold må sørge for at nye undervisnings-metoder tas i bruk, og at nye skolebygninger utformes med mer fleksible romløsninger. Dessuten må samarbeidet om videregående utdanning mellom Vestfold og andre fylkes styrkes.
Gjennom reform '94 fikk alle ungdommer rett til tre års videregående utdanning. Denne retten vil vi forsvare. Derimot er vi åpne for å vurdere innholdet i den videregående skolen. Fastlagte læreplaner må ikke være til hinder for å skape en skole som bedre kan tilpasses alle. Dagens frafall i den videregående skole er bekymringsfull. Derfor må vi sørge for tilbud som bedre ivaretar den enkelte elevs ønske og behov.
Arbeiderpartiet vil bruke kompetansereformen til å sikre alle voksne mulighet til etter- og videreutdanning. Arbeiderpartiet vil forsere arbeidet med å samlokalisere Høgskolen i Vestfold.
For å styrke kvaliteten i skole og utdanning på alle nivåer, trenger vi gode verktøy til å måle kvalitet. Arbeiderpartiet vil arbeide for å sette elever, foreldre og lærere i stand til å delta i arbeidet med vurdering og kvalitetsutvikling av skole og utdanning for å skape et godt læringsmiljø.
Arbeiderpartiet vil:
Styrke fellesskolen
Sørge for at frafallet i den videregående skole reduseres betydelig,blant annet ved at læreplaner gir den enkelte elev god og tilpasset utdanning.
At læremidlene i den videregående skole gratis stilles til elevenes disposisjon.
Gjøre teoretiske fag på yrkesfaglige linjer mer yrkesrettet, og gjøre det lettere å ta hele opplæringen i bedrift.
Styrke lærlingordningen.
At elever og studenter får lovfestet rett til et godt arbeidsmiljø
Arbeide for at lærlinger gis kollektivrabattordninger på linje med elever og studenter
Ha forsøksordninger med valgfri sidemålsundervisning.
Samferdsel
Fylkeskommunen har en sentral rolle som initiativtaker og pådriver i arbeidet med å utvikle transportsystemer som kan samordnes med fornuftig bruk av arealområder for næringsutvikling og bosetting. Som landets minste fylke, men samtidig ett av de mest folketette områder, legger dette et stort press på samferdselssektoren. Med E18 og Vestfoldbanen som hovedaksen i fylkets transportsystem, vil utbyggingen av disse to anleggene fortsatt være de primære utbyggingstiltakene i Vestfold.
I tillegg til disse hovedutbyggingene må vi også sørge for å bedre trafikkavviklingen på vårt riksveinett. Riksveiene som binder våre byområder sammen med E18 vil i løpet av kort tid være utbygd. Riksveinettet i indre deler av fylket, særlig rv 32 og rv 40, må utbedres for å øke sikkerheten og sørge for at trafikken avvikles på en mer tilfredsstillende måte.
Arbeiderpartiet vil fortsatt gå inn for utbygning av rv 303 gjennom Larvik og rv 306 i Horten. Vi vil arbeide for at Tønsberg skal få en hensiktsmessig trafikkavvikling gjennom de vedtak som gjøres i forbindelse med Tønsbergpakka, og gjennom en aktiv påvirkning søke å sikre en større statlig finansieringsandel. I Tønsberg må det lages flere "kollektivfelt" slik at de som tar bussen kan prioriteres foran annen trafikk.
Utbygging av Vestfoldbanen og utvikling av et regionalt stamlinjenett for buss, med tilknytning til kollektivknutepunkter, er en prioritert oppgave for å nå målet om miljøvennlige transportløsninger.
Arbeiderpartiet vil se på alternative finansieringskilder for å nå målet vårt om en modernisert jernbane gjennom Vestfold. Rutetilbudet med buss i de områder der det er stort trafikkgrunnlag må utvides for å motivere flere til å reise kollektivt. Bussrutene må samordnes med togets ankomst- og avgangstider.
Gående og syklende skal ha gode og trygge vilkår i trafikken. Derfor vil vi arbeide for at det bygges gang- og sykkelveier både i og utenfor byområdene.
Sandefjord Lufthavn, Torp, har utviklet seg til å bli en av landets viktigste regionale lufthavner. Arbeiderpartiet vil arbeide for at den positive utviklingen videreføres i et balansert forhold mellom miljøinteresser og et godt flytilbud til befolkningen i søndre østlandsområde.
Arbeiderpartiet vil:
Bygge ut Vestfoldbanen med dobbeltspor fram til Larvik, og videreføres med nytt enkeltspor Larvik - Porsgrunn. På sikt må Vestfoldbanen kobles sammen med Sørlandsbanen.
At E18 utbyggingen med fire felts vei gjennom Vestfold fullføres i planperioden 2002 - 2015.
At riksveinettet i indre deler av Vestfold oppgraderes for å øke sikkerheten.
At Staten dekker en større andel av veiutbyggingen i fylket.
At gang- og sykkelveiene, særlig langs innfartsveiene og utrygge skoleveier, bygges ut.
At Sandefjord Lufthavn, Torp, utvikles til en sentral flyplass for regionen.
Godt miljø og ren natur
Miljøkvaliteter er en viktig del av Vestfolds ry som det gode bosted. Vestfold Arbeiderparti vil arbeide for et miljø som tar hensyn til framtidige generasjoner.Vi tar miljøutfordringene på alvor. Hvis ikke hele verdenssamfunnet skal forsøples og brytes ned, må vi handle lokalt for å oppnå en bærekraftig utvikling som vil gi en samfunnsmessig gevinst. Vi vil ha miljøperspektivet med oss ved utvikling av næringsliv, arealbruk, transportsystemer, oppvekstvilkår og nærmiljø.
Det er viktig for Vestfold Arbeiderparti å ta vare på vår verdifulle kystsone og naturkvaliteter i indre Vestfold. Vi må ha en egen plan for vern av kystsonen i Vestfold, hvor målsetningen er å sikre allmennhetens rett til å bruke kystsonen til rekreasjon og fritid. For å sikre nødvendig areal til slik bruk, vil vi gå inn for å bygge opp økonomiske fond for frikjøp av egnede områder.
For å sikre et miljøvennlig utbyggingsmønster i fylket må vi sette fokus på arealbruken. Fortetting og arealøkonomisering vil være viktige virkemidler. Fortetting skal ikke skje på bekostning av verdifulle bygningsmiljøer, grønne lunger eller lekeområder for barn og unge. Boligområdene må sikres mot støy- og luftforurensning. Skal vi lykkes med å få til kollektivtilbud som bedre kan tilpasses den enkeltes behov, må vi styrke samordningen av areal- og transportplanleggingen.
Dårlig kollektivtilbud fører til vekst i biltrafikken, som igjen skaper store miljøproblemer. Derfor vil Vestfold Arbeiderparti arbeide for å bedre kollektivtilbudet. En modernisert dobbeltsporet jernbane og et godt busstilbud vil være viktig i denne sammenheng. Likedan vil trygge gang- og sykkelveier gi transportalternativer som kan redusere bruk av privatbilen.
Arbeiderpartiet vil:
At bærekraftig utvikling alltid skal ligge til grunn når vi planlegger nye bo-og næringsområder.
At allmennhetens rett til ferdsel i kystsonen styrkes, samtidig som vi ønsker å frikjøpe områder som kan utnyttes til nye friområder.
Satse på utbygging av kollektivtrafikken i fylket, og innføre rabattordninger på 50 prosent for elever, lærlinger og studenter.
Øke tilskuddet til ungdomskortet slik at det kan omfatte både tog og buss, og være et rimelig tilbud til ungdom opp til 25 år.
At Vestfold skal bli et foregangsfylke for miljøvennlig teknologi og utvikling av alternative energikilder.
Kultur
Vestfold skal være et fargerikt og spennende fylke, med et levende, rikt og mangfoldig kulturliv. Kulturopplevelser er kanskje den viktigste trivselsesopplevelse for oss mennesker og kan være en viktig faktor også i det helseforebyggende arbeid. For Vestfold Arbeiderparti er det derfor viktig å sørge for gode og engasjerende kulturtilbud til befolkningen.
Vestfold har en unik historie å vise til. Byggingen av Midgard ved Borrehaugene har skapt økt interesse for vikingtiden. Utgravningene ved Kaupang har avdekket viktig kunnskap om vår historie. Denne kunnskapen må tas vare på, og utvikles i presentasjonen av fylkets historie.
Museene i Vestfold drives godt og er viktige kulturbærere. Vi vil arbeide for at Fylkesmuseet får de virkemidler og nødvendige ressurser, slik at det kan vedlikeholdes og være kulturbærer også for framtidige generasjoner.
En viktig side av fylkets kulturliv er de frivillige organisasjoner som på ulike områder skaper engasjement og opplevelse for store deler av fylkets befolkning. For Vestfold Arbeiderparti er det viktig at de frivillige organisasjoner får bedre rammebetingelser enn det som i dag er tilfelle. Målet vårt er en økonomisk opptrapping, slik at de som frivillig påtar seg oppgaver i slike organisasjoner får anledning til å drive med det arbeidet som er organisasjonens formål.
Det er viktig at Vestfold har et rikt og mangfoldig teatermiljø, derfor vil vi støtte opp om det arbeidet som i dag skjer innen amatørteaterbevegelsen, barneteater, historiske spill og lignende. Vi ønsker også å styrke samarbeidet mellom skolene og de frivillige kulturorganisasjoner, hvor den kulturelle skolesekken er et viktig virkemiddel. En skolesekk vi ønsker å fylle med musikk-, dans- og teateropplevelser, samt møter med forfattere og billedkunstnere, hvor besøk i bibliotek og museer gir kjennskap til egen historie.
Bibliotekene i skolene og i kommunene er viktige kultur- og kunnskapsformidlere. Bibliotekene blir også etter hvert viktige sentra innenfor informasjons- og kommunikasjonsteknologi for å spre informasjon og innsikt om samfunnsutvikling, som igjen kan føre til økt engasjement og deltakelse i samfunnsdebatten og politisk arbeid. Fylkesbiblioteket skal fortsatt arbeide for at bibliotektilbudet sikrer alle i fylket et tilnærmet likt tilbud. Bokbussen må være et viktig virkemiddel til dette.
Idretten er et viktig aktivitetstilbud til store deler av fylkets befolkning. For Vestfold Arbeiderparti er det viktig at vi gjennom politiske beslutninger legger grunnlag for utvikling av lokale- og regionale idrettsanlegg.
Arbeiderpartiet vil:
Sikre alle skolebarn en kulturell skolesekk
Sikre alle god og gratis tilgang til litteratur og informasjon gjennom de offentlige bibliotekene i fylket
Arbeide for å øke tilskuddene til frivillige organisasjoner innen kultur og idrett for barn og unge.
Framheve Vestfolds historie som vikingfylke.
Bruke kultur som brobygger mellom mennesker i arbeids- og samfunnsliv for å bekjempe rasisme og intoleranse
Videreutvikle Vestfoldfestspillene, Teater Ibsen og Litteraturuka som kultur-formidler for hele fylket.
At offentlige skole- og kulturbygg skal kunne brukes gratis til fritidsaktiviteter for barn og unge.
Sysselsetning og næringsutvikling
Full sysselsetting er det overordnede målet for Arbeiderpartiets økonomiske politikk. Det gir trygghet og vekst for den enkelte, og er en avgjørende forutsetning for økt verdiskapning og velferdsbygging. Ved siden av å ta vare på de arbeidsplasser som vi har, vil vi også være en pådriver for nyetableringer. Vi ser det som spesielt viktig at det etableres nye arbeidsplasser i indre deler av fylket.
Fylkeskommunens rolle som regional utviklingsaktør gir økt mulighet for å legge til rette for næringsutvikling, i samarbeid med kommunene. Næringssenteret i Vestfold er et viktig redskap for økt næringsetablering i fylket. Tjenesten er særlig viktig for små og mellomstore bedrifter. Sammen med SND er dette et viktige virkemiddel for næringsutvikling. Arbeiderpartiet vil arbeide for å styrke disse virksomhetene slik at de fortsatt kan yte sin verdifulle service.
Vi trenger enda flere som velger fagutdanning innenfor håndverksfagene og innenfor omsorgssektoren, dersom vi skal klare å få utført viktige oppgaver i privat og offentlig sektor. Arbeiderpartiet vil derfor ha en økt satsning på lærlingordningen, og stimulere til yrkesfag som gir trygghet for arbeid etter endt lærlingperiode.
Vestfold har fra naturens side kanskje landets beste vilkår for landbruk. Særlig har grønnsaksproduksjon, svineproduksjon og frøavl tilhørt de områder hvor fylkets landbruk har vært fremst i landet. Selv om antall årsverk i landbruket har gått nedover gjennom en årrekke, er landbruksnæringen fortsatt en viktig faktor for levende bygder, bosetting og sysselsetting i alle deler av fylket. Et sterkt landbruk i Vestfold er et viktig grunnlag for arbeidsplasser i foredlingsindustrien.
Arbeiderpartiet vil:
At arealer for ny næringsvirksomhet utvikles, i samarbeid med. offentlig og privat sektor.
Arbeide for at alle kommuner selv ansetter minst en lærling pr. 1000 innbyggere.
Arbeide for å hindre diskriminering i arbeidslivet og at offentlige arbeidsgivere inngår likestillingsavtaler med de ansattes organisasjoner
At Høgskolen i Vestfold i større grad kobles til eksisterende forskningsmiljøer i fylket
Legge til rette for videreutvikling og videreforedling av landsbruksprodukter og andre naturressurser.
Helse- og sosial omsorg
Vi vil alle før eller siden ha behov for bruk av velferdssamfunnets tjenester innen helse- og sosial omsorg. Størsteparten av disse tjenestene er det kommunene som har ansvaret for. Etter at sykehusene ble overført fra fylkeskommunene til staten fra 1. januar 2002, har også staten blitt en viktig aktør for levering av helsetjenester.
Uavhengig av hvilket forvaltningsnivå som leverer tjenesten, er det for Arbeiderpartiet viktig å sikre folk et best mulig tilbud innen helsesektoren. Vi kommer til å legge særlig vekt på å sikre økonomiske rammevilkår for at opptrappingsplanen for psykiatri blir gjennomført slik det opprinnelig var bestemt. Vi vil ikke akseptere at barn og unge lider på grunn av budsjettreduksjoner i psykiatrien. Det vil også være viktig å sikre en best mulig samordning av de tjenester som gis til familier med barn med funksjons-hemninger.
For Arbeiderpartiet er det viktig å holde fokus på det forebyggende arbeid. I denne forbindelse er det viktig at økonomisk og sosial urettferdighet utviskes. Vanskelig økonomi, dårlig betalt jobb og utilfredsstillende bosted har ofte lett for å føre til sykdom.
Arbeiderpartiet vil arbeide for at tannhelsetjenesten blir en del av folketrygd-systemet. Tannhelsetjenesten for alle aldersgrupper må styrkes, og forskjellene på tannbehandling for eldre i og utenfor institusjon må utjevnes.
Offentlig drevne barnevernsinstitusjonsplasser har i dag en underdekning i forhold til behovet. Arbeiderpartiet vil arbeide for å øke antall slike plasser, samtidig som vi vil kreve tilbud som vi kan være sikre på er gode nok. Arbeiderpartiet vil være med og bevilge penger til nye effektive tiltak som iverksettes i nært samarbeid med de familiene som berøres av barnevernets tjenester. Det arbeid som kan gjøres i nær kontakt med familien og i hjemmet er ofte det beste, slik at vi forebygger plassering i institusjon. Derfor vil Arbeiderpartiet at de nye tiltakene innenfor barnevern som spesielt fokuserer på samhandling med hjemmet utvides og gis større ressurser.
Arbeiderpartiet vil:
Arbeide for at egenbetaling for tannhelsetjenester blir redusert
Arbeide for at de nye tjenestene i barnevernet gis økte ressurser
Arbeide for å bygge flere offentlige plasser i barnevernsinstitusjoner
At den skjulte nye fattigdommen som vi ser tendenser til må bekjempes
Sikre en best mulig samordning av tjenestene innen psykiatri og rusomsorg
Livskraftig fylke - brukervennlige tjenester
Fylkeskommunen har ansvaret for å sikre befolkningen i Vestfold et godt videregående skoletilbud, gode transporttilbud, et rikt kulturliv for alle og skape næringsutvikling som trygger arbeidsplasser og skaper verdier å fordele.Som regional utviklingsaktør blir det en viktig oppgave å få til et tettere samarbeid mellom fylkeskommunen og primærkommunene. Derfor mener vi at fylkeskommunen skal styres av folkevalgte som er valgt ved direkte valg. Det må opprettes faste møteplasser der kommunene og fylkeskommunen kan behandle saker som er gjensidig viktige til beste for befolkningen.
Det regionale utviklingsfondet i Vestfold må brukes aktivt til tiltak som gjør at vår region blir en sterk aktør på næringsutvikling. Vi må utnytte de naturgitte ressursene som eksisterer når det gjelder reiseliv og satse på kulturell opplevelsesferie i Vestfold.
En mer helhetlig regionalpolitikk er nødvendig dersom alle innbyggere skal ha lik adgang til de offentlige tjenestene. Dagens press på boligmarkedet i kystkommunene fører til et prisnivå som gjør det vanskelig særlig for førstegangsetablere å skaffe seg en bolig til overkommelig pris. Samtidig opplever vi at kommunene i innlandet både har tilgjengelige tomter og gode tjenester, men mangler arbeidsplasser. Derfor trenger vi fortsatt en aktiv regionalpolitikk hvor hele fylket tas i bruk.
For å nå målet om at alle skal kunne disponere en god bolig vil Arbeiderpartiet styrke den offentlige innsatsen i boligpolitikken. Det vil særlig være viktig å sørge for økt nybygging og etablere et fungerende utleiemarked. Samtidig må vi rette mer av virkemidlene inn mot de gruppene som i dag sliter på boligmarkedet. Arbeiderpartiet går inn for å styrke Husbankens rolle i boligfinansieringen.
Gode offentlige tjenester er avhengig av engasjerte og motiverte medarbeidere. For Vestfold Arbeiderparti er det viktig å ta vare på den viktigste ressursen, de ansatte. Vi vil utvikle vårt samarbeid med de ansattes organisasjoner for å bedre personalpolitikken i fylkeskommunen. Kravet til økt kompetanse må imøtekommes gjennom tilgang til bedre opplæring og etterutdanning. Lederopplæringen må stimuleres og det må satses ekstra for å få flere kvinner i lederstillinger. Det er et mål for Arbeiderpartiet at det oppnås full lønnsmessig likestilling. Det er også nødvendig og verdifullt å rekruttere personer med annen kulturell bakgrunn til stillinger i fylkeskommunen.
For å gi innbyggerne i Vestfold et enda bedre tjenestetilbud vil Arbeiderpartiet utvikle det regionale samarbeidet.
Arbeiderpartiet vil:
Sammen med kommunene sørge for en aktiv regionalpolitikk for hele fylket
Ha et offentlig velferdstilbud som er likeverdig i alle deler av fylket
Øke innsatsen mot kriminalitet og rusmisbruk, blant annet med bedre samarbeid over kommunegrensene.
Samarbeide med de ansattes organisasjoner med det formål å sikre gode og effektive offentlige tjenester med innbyggerne i sentrum gjennom god personalpolitikk, trygge arbeidsforhold og effektive organisasjonsstrukturer.
Etablere et ungdommens fylkesting i Vestfold
