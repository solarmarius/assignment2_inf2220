
onsdag 4. oktober 2000 21:36:05
- Katastrofalt budsjett for kysten
- Det har neppe noen gang blitt lagt fram et statsbudsjett med så harde slag mot befolkning og bedrifter i Møre og Romsdal og kyst-Norge forøvrig, sier Venstres stortingsrepresentant fra Møre og Romsdal, Leif Helge Kongshaug. Venstre ser på budsjettet som en ren provokasjon mot de delene av landet hvor det meste av verdiskapingsveksten skal skje de neste årene.
Dyrere ferjer
Ferjetransport vil bli langt dyrere neste år med Regjeringens budsjettforslag. Ferjeselskapene blir nødt til å ta betalt både for moms på ferjetransport og den nye "konjunkturavgiften", som ikke er annet en skjult ekstra arbeidsgiveravgift på halvannen prosent.
- Venstre har krevd billigere ferger som et helt nødvendig tiltak for kyst-Norge. Nå foreslår Ap å gjøre ferjetransport dyrere. Når det i tillegg kuttes hardt ned på investeringene til fornying av ferjeflåten, blir dette helt uspiselig for oss, sier Kongshaug, som mener Møre og Romsdal vil komme spesielt dårlig ut av disse kuttene.
Rasering av reiselivet
Venstre konstaterer også at Ap gir opp reiselivet som framtidsnæring i Norge, gjennom forslag om moms på reiseliv, økte skatter og avgifter og mindre penger til Norges-profilering i utlandet. - Dette vil ikke Venstre godta uten kamp, sier Kongshaug. Norsk reiseliv er ved siden av landbruk og fiske den viktigste pilaren for spredt bosettingsmønster og å holde landet i hevd. Jeg har fortsatt stor tro på vekst i reiselivsnæringene med målrettet satsing hvor alle gode krefter samarbeider. Dette er spesielt viktig akkurat nå, fordi Norge opplever nedgang i tallet på utenlandske reisende og taper i konkurransen med andre land.
Redusert sikkerhet til sjøs
Ap foreslår også å kutte bevilgningene til Redningsselskapet med sju millioner kroner neste år. Det betyr i klartekst et mer utrygt liv for de som har sitt daglige virke på sjøen, sier Kongshaug. Dette er rene vekslepenger på et budsjett på flere hundre milliarder, men et klart signal om at kysten og folket her ikke kan regne med Aps støtte i tiden framover.
- Det er uaktuelt for Venstre å støtte et budsjett med så lite innebygd forståelse for betydningen av bosetning og verdiskaping langs kysten, avslutter Leif Helge Kongshaug.
