
onsdag 12. mai 1999 15:47:03
Omfattende organisert kriminalitet
- En fare for demokratiet
- Organisert kriminalitet er verdens raskest voksende "næringsgren" med enorme fortjenester. Det dreier seg om alt fra vold, utpressing og menneskehandel til prostitusjon, narkotikaforbrytelser og drap. Dette er en virksomhet som blir stadig mer brutal i sine metoder, og der bakmennene råder over så store ressurser at det er en trussel mot demokratiet.
Dette sier Venstres stortingsrepresentant Terje Johansen som har fremmet en interpellasjon om bekjempelse av organisert kriminalitet til Justisminister Odd Einar Dørum. Interpellasjonen skal debatteres i Stortinget tirsdag 18. mai. Johansen ønsker en bred gjennomgang av problematikken slik at Stortinget får gitt de nødvendige signaler til Justisministeren.
Terje Johansen understreker at bekjempelsen av organisert kriminalitet stiller oss overfor et liberalt dilemma. - Det er nødvendig med effektive tiltak for å bekjempe denne type grov kriminalitet. Samtidig er det svært viktig at grunnleggende rettigheter som personvern og rettssikkerhet blir ivaretatt på en best mulig måte.
