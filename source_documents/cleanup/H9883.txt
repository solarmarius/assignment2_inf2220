
8.2.2006
Eli Sollied Øveraas, stort.repr Sp
Leserinnlegg - statskyrkeordninga
Vidareutvikling av ei velfungerande statskyrkje!
Sist veke gjekk startsskotet for debatten om tilhøvet mellom stat og kyrkje, ein debatt som kanskje vil bli ein av dei dominerande dette tiåret.
For Senterpartiet er det viktig å vidareutvikle ei folkekyrkje som er open og inkluderer alle, noko vi meiner best kan gjerast innanfor ein statskyrkjemodell. For å kunne bevare og vidareutvikle ei folkekyrkje, bør det spesielt leggjast vekt på fylgjande:
Kongen i statsråd skal framleis utnemne biskopane.
Kyrkja skal vere gratis.
Kyrkja skal vere tilgjengeleg med like tenester over heile landet.
Gjønnes-utvalet la fram innstillinga si tre modellar for ei reformert kyrkje, der fleirtalet gjekk inn for ein modell som vert kalla ei lovforankra folkekyrkje. I denne modellen vert dagens statskyrkje oppløyst, og vert erstatta av ei kyrkjelov som skal vedtakast av Stortinget. Denne modellen vert av mange framstilt som ei "uffarleg mellomløysing", med minimale konsekvenser for kyrkja sine medlemmer.
Dette er ikkje Senterpartiet samd i av fylgjande grunner:
- Ved å oppheve gjeldande grunnlovsbestemmelser slik dette forslaget går inn for, vil ikkje Kongen i kyrkjeleg statsråd lenger vere Den norske kyrkje øvste instans. Det betyr at Kongen ikkje lenger skal utnemne biskoper. Sp meiner at dagens ordning med at dei statsrådane som er medlemmer av statskyrkja, utnemner biskop blant dei kandidatane kyrkja sjølv har vald, har fungert svært godt. Ordninga har sikra at bispekollegiet gjenspeiler det mangfaldet som finns blant kyrkja sine medlemmer.
- Senterpartiet er i mot ei ordning der det einskilde medlem skal krevjast ei form for eigenbetaling for å vere medlem i Den norske kyrkja. Utvalet har antyda at nivået på ein slik medlemskontingent bør vere på fleire hundre kroner året pr medlem. Mange hevder at dette er for lavt for å halde oppe aktiviteten. Senterpartiet er bekymra for at dette kan medføre ei vanskeleg prioritering mellom framleis medlemskap i Den norske kyrkje og andre formål og utgifter. Det vil vere uheldig dersom privat økonomi skal vere avgjerande for om folk velger å vere medlem av Den norske kyrkja i framtida. Og det kan og stillast spørsmål om ei slik ordning vil imøtekome dei behov kyrkja har for auka rammer og økonomisk forutsigbarheit som kyrkja sjølv har etterspurt.
- Kyrkja slit allereie økonomisk for å halde oppe aktiviteten og tilbodet i mange meningheiter. Senterpartiet frykter at ei kyrkje der innhaldet skal finansierast ved ein medlemskontingent, betyr ei kyrkje der innhaldet er avhengig av storleiken på menigheita. Etter av Sverige innførte ei medlemsfinansiert kyrkje, ser vi at det spesielt er menigheitane i distrikta som slit med økonomien - og dermed også med aktivitsnivået. Sp er uroa for at ei lausriving av kyrkja frå staten, kan svekke kyrkja sin muligheit til å gi eit likeverdig tilbod i alle deler av landet. Dersom kyrkja vert oppfatta som smalare, og med krav om eigenbetaling, vil medlemsgrunnlaget kunne svekkast slik at det økonomiske grunlaget for å drifte kyrkja vert redusert.
For Senterpartiet er det viktig å få fram at ei lovforankra folkekyrkje, er noko anna enn den kyrkja vi kjenner i dag. Vi frykter dette kan bli ei smalare kyrkje som ekskluderer mange av dei som har eit avslappa, men godt forhold til dagens folkekyrkje. I staden for eit skille mellom stat og kyrkje, ynskjer Senterpartiet å vidareutvikle dagens kyrkje, med særleg fokus på å forbetre dei demokratiske prosessane i kyrkja.
