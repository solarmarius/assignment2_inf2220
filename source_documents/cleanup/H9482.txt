
Eidsvoll 12.08.05
Sp
Pressemelding fra Senterpartiets valgkampåpning
En sentrum-venstre-regjering må levere på kommuneøkonomi fra dag 1!
-Halvparten av kommunene må kutte i eldreomsorgen i år, i følge en KS-undersøkelse. Stram kommuneøkonomi og markedsfundamentalistenes stoppeklokkeideologi har gitt mange eldre et dårlig tilbud. Regjeringas sulteforing av kommunene har rammet eldreomsorgen hardt. Senterpartiet mener at jobb nummer én nå er å gi eldre en verdig omsorg. Vårt svar er å gi kommunene råd til å ta vare på sine gamle. Sp vil derfor gi kommunene 5,7 milliarder mer å rutte med i 2006 enn i år. Vårt krav er at disse pengene må på plass i statsbudsjett i høst - ikke ett øre mindre!, sa Åslaug Haga under Senterpartiets valgkampåpning på Eidsvoll i dag.
I tillegg til et stort økonomisk løft i neste års budsjett, vil Sp kreve en fireårig opptrappingsplan for kommuneøkonomien og en forpliktende konsultasjonordning mellom stat og kommune som skal legge rammene for velferdsutviklingen framover.
Åslaug Haga presenterte Senterpartiets 10 bud for en bedre eldreomsorg:
1. Få flere hender i omsorg. Senterpartiets budsjettopplegg for 2005 gir 9300 flere kommunalt ansatte. Det betyr tusenvis av flere hender i omsorg.
2. En systematisk etter- og videreutdanning for de som arbeider i omsorgssektoren. Det er fremdeles mange ufaglærte som må gis mulighet til formell kompetanse.
3. Videreutvikle flere undervisningssykehjem og geriatriske team ved sykehusene. Erfaringene så langt er meget gode, men det er store udekkede behov.
4. Styrke forskningen på demens og andre aldersrelaterte sykdommer.
5. Sikre flere institusjonsplasser. De siste års sterke fokus på omsorgsboliger kombinert med stram kommuneøkonomi har medført for få institusjonsplasser. Også de kommunene som ikke fikk full uttelling i handligsplanen for eldreomsorg må sikres tilskudd for å realisere sine behov.
6. 20 pst av plassene bør være avlastningsplasser og kortidsplasser. Vi vil at eldre skal få bo hjemme så lenge som mulig. Da trengs flere avlastnings- og kortidsplasser. Det gir også rom for å sikre behandling av pasienter som sendes hjem fra sykehus tidligere enn før.
7. Sikre flere dagssenter for eldre. Dagssenter er forebyggende og trivselskapende. Flere av disse er nedlagt på grunn av stram kommuneøkonomi. Disse må åpnes og nye må etableres.
8. Omsorgslønn - staten skal dekke minst 50 pst av omsorgslønnen. Mer enn 100 000 mennesker har tungt belastende omsorgsoppgaver. Bare ti pst av disse mottar omsorgslønn. Sp vil at alle med krevende omsorgsoppgaver skal få tilbud om omsorgslønn.
9. Styrke frivillige organisasjoners rolle. De frivillige organisasjonene skal gis større mulighet til å videreutvikle sin viktige rolle i eldreomsorgen.
10. Nei til privatisering, ja til felleskapsløsninger. Senterpartiet sier nei til konkurranseutsetting av pleie- og omsorgsoppgavene. Ressursene må brukes til omsorg, ikke til byråkrati.
- - - - - - - -
Senterpartileiar Åslaug Hagas tale.
Sps valgkampåpning, 12. august 2005
Kjære venner!
Gjennom åpningen ble vi bragt tilbake til Eidsvoll i 1814.
Landet fikk sin egen grunnlov - et viktig steg på veien mot sjølstendighet.
Det er spesielt å være her nettopp i år - i 2005.
Året for markering av 100 års jubileet for Norges sjølstendighet.
Mye av den offisielle feiringa handler om glitter og fjas.
Og vi er ikke imot det - vi skal feire oss selv med bravur.
Men samtidig skal vi vite å sette fokus på hva det virkelig handlet om for 100 år siden.
Det handlet om en kamp for folkestyre.
Det handlet om råderett over naturressurser.
Det handlet om sjølstendighet i utenrikspolitikken.
Norges sjølstendighet kom ikke av seg sjøl - den ble kjempet fram.
Framsynte og modige politikere la grunnsteinen for det Norge vi kjenner i dag.
Fellesskap vant over marked.
Nasjonal forankring vant over internasjonal turbokapital.
Gode senterpartister - denne arven skal vi føre videre!
Vi skal sikre utnytting og foredling av naturressurser som grunnlag for fortsatt bosetning i hele landet.
Vi skal skape ny optimisme i fiskerinæringa.
Vi skal sørge for at ungdom ikke blir stengt ute fra fiskerinæringa fordi noen priviligerte har blitt gitt evigvarende kvoter.
Vi skal skape ny optimisme i landbruket.
Vi skal sørge for at Lars Sponheim ikke blir forstyrret av plagsomme WTO-forhandlinger midt i ferien. Reis hjem til Ulvik, Lars og finn ro i sjelen.
Vi tar mer enn gjerne over butikken!
Vi skal skape ny optimisme for næringslivet i hele landet.
Vi skal bygge ut Europas råeste infrastruktur.
Det er investering i framtida!
Vi har meislet ut en framtidsretta politikk for næring, kultur og velferd i hele landet.
Vi verker etter å sette den ut i livet!
**********
1905 og årene som fulgte handlet blant annet om å befeste vår suverenitet og sikre råderetten over naturressursene.
Framsynte politikere sørget for et lovverk som sikret offentlig eierskap og kontroll over felles ressurser og verdiskapning.
Konsesjonslovgivningen var sentral for å sikre et norsk næringsliv basert på foredling av norske råvarer og der våre naturgitte fortrinn ble utnyttet.
Skjebnes ironi vil at vi 100 år senere står midt oppe i en dagsaktuell Union-kamp, der det er nettopp dette det står om.
Man kan jo lure på hva som har stukket Børge Brende.
Kanskje går han på autopilot?
Det er jo bare å si ordet "union" - så kommer Høyrefolka løpende.
Sjølsagt er vi tilfreds med Børge Brendes engasjement i Union-saken i Skien.
Det burde være en sjølsagt sak for en næringsminister.
Men for dagens regjering er dette unntaket som bekrefter regelen.
Reis til Årdal, Høyanger, Odda.
Eller du trenger ikke dra lenger enn til GE Energy på Sørumsand.
Høyrefolkas mantra har hele veien vært at verktøykassa er tom. At politikerne skal holde fingrene av fatet.
Tiltaksmidler mot enkeltbedrifter eller enkeltbransjer er visstnok passè - gammaldags.
Næringsnøytralitet er den eneste rette lære, sier Regjeringa - helt til Norske Skog foreslår å slakte hundrevis av lønnsomme arbeidsplasser midt i en valgkamp.
Men Børge Brende - det holder ikke bare å spille tøffing i noen korte uker i en valgkamp.
Ja, du er på rett vei - du har i det minste skjønt hva som rører seg blant folk.
Folk etterspør politikere som vil noe - og som kan gjøre noe.
De etterspør politiske håndverkere med verktøy i kassa.
Ikke hobbysnekkere som er store i kjeften.
Dette landet trenger en aktiv næringspolitikk!
Vi vil starte jobben med å gjenoppbygge det dagens regjering har gjort sitt beste for å fjerne.
Den differensierte arbeidsgiveravgifta må på plass igjen.
De kommunale næringsfonda likeså.
Milliardkuttene i Innovasjon Norge må reverseres.
Dernest vil vi forsterke innsatsen på områder der regjeringa har kjempa i mot.
Det betyr offentlige midler til bredbåndsutbygging.
Et industrikraft-regime som sikrer konkurransedyktige vilkår for industrien.
Og rikelig tilgang til risiko-kapital gjennom regionale næringsfond.
Slik kunne jeg fortsatt videre. Vi har store ambisjoner i næringspolitikken.
Jeg kan love dere - den verktøykassa vi kan få muligheten til å ha med oss til Soria Moria kommer til å være smekk full.
***********
Jeg tror mange etter hvert begynner å bli frustrert over politikere som blander seg opp i saker som de sjøl har fratatt seg makt til å gjøre noe med.
Men på ett område har politikerne ingen andre å skylde på - og det gjelder den lokale velferden.
Når det ikke blir bevilget nok penger til eldreomsorg, kan vi ikke skylde på Rimi-Hagen.
Når lokalsjukehuset forsvinner, er det ikke Røkke som har lagt det ned.
Når kirkene råtner på rot kan vi rope på Olav Thon, men det er ikke han som har ansvaret.
Ikke ennå - i hvert fall. Heldigvis!
Det er politikerne på Stortinget som hvert år legger rammene for kommunenes økonomi.
Det er vi som politikere som har ansvar og må ta ansvar.
Det finnes ingen unnskyldning for å ikke rydde opp.
Derfor må vi ha en opptrappingsplan for kommuneøkonomien.
Men for Senterpartiet er det ikke nok med langsiktige planer.
En sentrum-venstre-regjering må levere på kommuneøkonomi fra dag 1!
Kommunene skal ha 5,7 milliarder mer å rutte med i 2006 enn i 2005.
Det er 4,4 milliarder mer enn regjeringa har varslet.
Disse pengene må på plass i statsbudsjett i høst - ikke ett øre mindre!
Vårt opplegg vil gi påplusninger for alle kommuner og en god distriktsprofil.
En kommune som Eidsvoll ville fått mer 13 millioner kroner ekstra til neste år.
Det gir rom for større lærertetthet i skolen og flere hender i omsorg.
Det trengs!
For det haster!
46 prosent av kommunene planlegger kutt i eldreomsorg til neste år.
Ikke fordi behovet ikke er der - men fordi de mangler penger.
Jeg har sjøl jobba som hjemmehjelp. Jeg har møtt menneskene - jeg har sett behovene.
Det er det mange av oss som har gjort. Enten vi sjøl har hatt behov for hjemmehjelp - eller noen av våre nærmeste har hatt det.
Stoppeklokke-omsorg er uverdig.
Eldre mennesker trenger menneskelig omsorg.
De trenger å bli sett.
De trenger å bli verdsatt.
De trenger noen som tar seg tid.
Da er svaret flere hender i omsorg.
Vårt budsjettopplegg gir nettopp det.
Høyrefolka snakker om valgfrihet.
Men den valgfriheten som de eldre etterspør er muligheten til å velge å få en hjemmehjelp en eller flere ganger i uka - ikke å kunne velge hvem som kommer hver tredje.
Senterpartiet er opptatt av at folk skal oppleve trygghet i hverdagen og få rask og god hjelp når de trenger det - uavhengig av hvor de bor.
Jeg har lyst til å vise dere en liten filmsnutt for å eksemplifisere dette.
(PIZZA-REKLAMEN SPILLES AV HER)
Dette er satt på spissen.
Men samtidig er virkeligheten den at det var færre ambulanser i drift i Norge i 2004 enn i 1999. I samme periode har antall ambulanseoppdrag økt med mer enn 15 prosent!
Slik kan vi ikke ha det!
Senterpartiet vil kjempe for at akuttberedskapen bedres og fødeavdelinger består!
******
Senterpartiet har store ambisjoner for den lokale velferden.
Men vi må ikke la oss forlede til å tro at stadig nye reformer nødvendigvis gir et bedre tilbud.
Det som trengs nå er ikke nye, dyre reformer i skolen.
Det trengs penger i kommunene til å finansiere de reformer som allerede er vedtatt. Til å øke antallet lærere.
Det trengs penger i kommunene til å opprettholde de skolene man har.
Nettopp av hensyn til elever, lærere og foreldre trenger vi å gi skolen en reformpause.
**********
Denne valgkampåpningen viser hvor vårt hjerte ligger.
Senterpartiet er et kulturparti.
Vi vil satse på frivilligheten.
Frivillige organisasjoner landet over gjør en enestående innsats.
Hvert år legges det ned arbeidsinnsats tilsvarende 160 000 årsverk - like mange som antall ansatte i Aker, Hydro, Statoil, Telenor og Orkla til sammen!
Hvert år skapes det verdier tilsvarende 40 milliarder kroner.
Men skal vi klare å opprettholde dette nivået, må det frivillige arbeidet tilpasses moderne mennesker.
Senterpartiet vil ta grep i frivillighetspolitikken:
Vi vil ha tilretteleggere for frivillig arbeid i alle kommuner.
Vi vil ha fullt momsfritak for frivillig arbeid - staten skal ikke tjene seg rik på ildsjelenes arbeid.
Vi vil ha "frivillighets-bevis" som skal telle ved opptak til skoler og ved jobbsøknader.
Men framfor alt vil vi la de frivillige få drive med den aktiviteten de er engasjert i.
Ungdom blir med i korps for å spille musikk - ikke for å skrive noter til tusenvis av prosjektregnskap.
Ungdom blir med i BUL for å løpe stafett - ikke for å brevveksle med offentlige ansatte.
Vi må bort fra prosjekttyranniet.
De frie midlene må økes!
Frivilligheten skal være fri, villig og het!
******
Gode venner,
Vi skal gå ut i valgkamp med frimodighet.
Våre 112 edsvorne kvinner og menn som er samlet her på Eidsvoll i dag skal ikke lage en ny grunnlov.
Men kanskje får vi skrive regjeringserklæring.
Det blir det opp til velgerne å avgjøre.
Vi er ikke i tvil. Landet trenger mer senterparti-politikk. Mer enn noen gang trengs partiet som har hjerte for hele landet.
- Og dere, det er fullt av senterpartister rundt i landet. De bare vet det ikke. De skal forstå det i løpet av valgkampen.
Lykke til alle sammen!
