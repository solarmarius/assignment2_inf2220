
3.6.2003
ARBEIDERPARTIETS STORTINGSGRUPPE
Stortingsrepresentant Vidar Bjørnstad (A):
-Ny stipendordning gir elever sosialt stempel
-Arbeiderpartiet vil at elevene skal gå gjeldfrie ut av den videregående opplæring, men for å oppnå dette mener vi at Regjeringen ikke har tatt skikkelig hensyn til dette i sitt forslag til ny stipendmodell. Det sier Vidar Bjørnstad, medlem av Kirke-, utdannings- og forskningskomiteen. Komiteen avga i dag sin innstilling til stortingsmeldingen "Kilder til kunnskap".
Regjeringspartiene og Fremskrittspartiet ble under budsjettforliket for 2003, enige om å foreslå å erstatte utlånsordningen for lærebøker, samt å komme med en ny støtteordning for unge elever i ordinær videregående opplæring. Adgangen til å ta opp lån fjernes, og det innføres et nytt behovsprøvd stipend som også gjelder skolebøker. Lån til skolepenger skal derimot kunne gis til elever ved private skoler.
-Arbeiderpartiet er imot ordninger som gjør at elever av økonomiske årsaker faller ut av videregående opplæring. Derfor har vi så hardt stått på vårt synspunkt at lærebøker skal være gratis. Vi mener at inntekt og formue ikke skal være med å bestemme framtida for elevene. Regjeringspartiene og FrP vil innføre et behovsprøvd læremiddelstipend for kjøp av skolebøker. Ordningen vil være med på å stigmatisere elever fra familier som ikke har så god råd. Dette finner Arbeiderpartiet helt uakseptabelt, fortsetter Bjørnstad.
-Regjeringen har tidligere i år sendt ut brev og lagt ut informasjon på Lånekassens internettsider med informasjon om ny støtteordning, før saken har vært behandlet i Stortinget. Dette har medført at flere elever og foreldre har vært i tvil om hva slags ordning som gjelder, og fare for feilinformasjon i forhold til endringer foretatt av Stortinget. -Dette er en underlig behandlingsmåte som kun går utover elevene, avslutter Bjørnstad
