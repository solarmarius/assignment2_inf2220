
5. juli 2002
Stortingsrepresentant Carl I. Hagen (FrP)
Regjeringen, Ap og SV sviktet Fosen
- Det gikk som jeg trodde og sa i Stortinget i debatten om revidert nasjonalbudsjett at vedtaket til Regjeringspartiene, Arbeiderpartiet og SV ikke tilførte Fosen Mekaniske verksted noen fornyede likvide midler.
- Fremskrittspartiets forslag om å pålegge Regjeringen å utbetale det omstridte beløp for verftsstøtte på ca. 70 millioner kroner ville gitt næringsminister Ansgar Gabrielsen den juridiske åpning for å utbetale den uten risiko for kritikk fra riksrevisjonen eller andre, sier Fremskrittspartiets formann Carl I. Hagen.
- Vårt forslag bygget på at inntil domstolene med endelig vurdering hadde avgjort om det var Fosen Mekaniske verksteder AS eller byråkratene som hadde rett når det gjaldt tolkningen av regelverket, så ville pengene i domstolsbehandlingsperioden befunnet seg hos Fosen mekaniske og ikke hos Staten.
- Jeg synes det er leit at den byråkratistyrte Regjeringen og det handlingslammede og amatørmessige Arbeiderpartiet og SV har ansvaret for at Fosen nå har store problemer med å overleve. Og dermed er mange arbeidsplasser og småbedrifter i fare, helt unødvendig.
- Regjeringen, Arbeiderpartiet og SV synes altså det var viktigere å kjøpe noen flere aksjer i Coca-Cola og Philip Morris enn å søke å bidra til å sikre distriktsarbeidsplasser, sier Fremskrittspartiets formann Carl I. Hagen i en kommentar til finansministerens avslag på anken fra Fosen mekaniske verksted vedrørende driftsstøtte.
