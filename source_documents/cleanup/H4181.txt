
mandag 6. januar 1997 15:36:47
Fra Venstres Pressekontor 3. januar 1997
Guro Fjellanger kan bli stortingsrepresentant i Nordland
Meningsmålingene fra andre halvår 1996 ville gitt Venstre et direktemandat i Nordland hvis stemmefordeling blir som i 1993.
Venstres nomnasjonskomité har nominert partiets nestleder, Guro Fjellanger fra Stokmarknes, til listetopp i flyket.
- Den største hindringen for å stemme Venstre ved stortingsvalg har vært at folk mente de kastet bort stemmen sin når partiet ikke var sikret mandat. Det gjelder ikke lenger, sier Guro Fjellanger.
En av de viktigste årsakene til at Venstre gjør det bedre nå, er at det kommer nye velgere til partiet samtidig som de gamle ikke forsvinner.
- Denne tendensen gjelder også i Nord-Norge, sier Fjellanger.
5,4 i gjennomsnitt
Meningsmålingstallene fra andre halvår 1996 ville gitt Venstre åtte mandater på Stortinget hvis valgresultatet fra 1993 legges til grunn. Gjennomsnittet for de siste seks månedene var på 5,4 prosent. Lars Sponheim ville fått fornyet tillit i Hordaland. Han ville fått selskap på Stortinget av direkte mandater fra Oslo, Rogaland, Møre og Romsdal og Nordland. I tillegg ville et slikt resultat sikret utjevningsmandater fra Akershus, Sør Trøndelag og Hordaland.
Valgforsker Bernt Aardal har lagt merke til at Venstre har ligget i overkant av resultatet fra fylkestingsvalget på målingene i det siste. Dessuten har sperregrensen på fire prosent en viktig psykologisk betydning både for velgerne og partiapparatet, mener Aardal.
Ikke bortkastet
- Venstre har ligget godt over fire prosent på målingene. Jeg har lagt merke til at Venstre har begynt å argumentere med at stemmene ikke er bortkastet og det er et viktig argument. Som følge av at det er stor uro blant velgerne er det mange som bestemmer seg seint. Det betyr at et parti som er i støtet kan vinne mye den siste tiden hvis det klarer å holde koken helt fram til valgdagen, sier Aardal.
Han viser også til at mandatberegningen forutsetter at framgangen er jevn i alle fylker i forhold til 1993 valget. Det er ikke nødvendigvis slik i virkeligheten og det kan derfor bli større geografiske variasjoner enn det beregningene viser.
Nordland Venstres års- og nominasjonsmøte skal være i Mosjøen 17.-19. januar.
