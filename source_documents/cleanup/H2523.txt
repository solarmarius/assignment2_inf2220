
Fredag 16. desember 1994
Saksordfører Solveig Sollie (KrF):
VAREFAKTA PÅ FILMER OG "VANNSKILLE" I FJERNSYN
VIKTIG I KAMPEN MOT VOLD I MEDIA
- Fjernsynsfilmer må utstyres med varefakta som gir nøytral informasjon om voldsinnslag, og det bør ikke sendes innslag med sterke voldsskildringer før kl. 21, sa saksordfører Solveig Sollie (KrF) da Odelstinget debatterte endringer i Lov om film og videogram fredag.
Solveig Sollie uttrykte sterk bekymring for den økende voldstendensen i samfunnet. Hun viste til fagfolk og forskere som dokumenterer at den økende floraen av voldsinnslag i film og videogram, gjennom fjernsyn og datakommunikasjon, må ta mye av skylden for den negative utviklingen.
- Vold har blitt underholdning, konstaterte Sollie. Som saksordfører er hun fornøyd med at komitebehandlingen støtter en innskjerping av Statens Filmkontroll bedømmingen av videofilmer. Hun er også glad for at signaler fra både kulturministeren og justisministeren lover godt med tanke på handlingsplanen mot vold i media som regjeringen arbeider med.
- Signalene spenner forventningene ganske høyt til konkrete handlinger fra Regjeringens side, sa Sollie som ser fram til et skikkelig krafttak mot den økende volden i billedmedia.
Solveig Sollie er særlig opptatt å skjerme barn og unge fra voldsinnslag i media. Hun understreker at det først og fremst er foreldrenes ansvar å passe på hva barna ser.
- Likevel kan det være vanskelig for foreldre å vite hvilke program som har voldelige og pornografiske scener. Derfor bør det være en slags varefakta på filmer som vises på fjernsynet. En slik opplysning kunne gi en nøytral informasjon om voldsinnslag i program, mener Sollie. Hun vil ha dette inn i den bebudede handlingsplanen.
Kristelig Folkeparti-politikeren mener også at et såkalt "vannskille" ved kl. 21 vil være både riktig og nødvendig for å bekjempe skadevirkningene av voldsinnslag.
- Vi vet at et slikt vannskille er innført i flere europeiske land. Spesielt synes jeg det er viktig å flytte sterke scener med virkelighetsvold til etter kl. 21 på kvelden, sa Sollie. Hun utfordret i første rekke NRK til å gå foran og innføre et slikt vannskille.
Sollie tok også opp behovet for forhåndskontroll av videofilmer, regler for dataspill, elektroniske oppslagstavler og postordresalg av videofilmer fra utlandet.
