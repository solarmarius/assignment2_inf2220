
12. november 2000
Landsmøtet
6. Gode kommunikasjoner i hele landet
Vedtak fra Arbeiderpartiets landsmøte 12. november 2000
Arbeiderpartiet mål i samferdselspolitikken er et trygt, effektivt og samordnet transportsystem som sikrer næringslivets og befolkningens behov i hele landet, og ikke forurenser miljøet. For å oppnå dette målet, er det viktig at vi ser hele transportnettet med veger, jernbanenett, sjø- og lufttransport som ett helhetlig system.
Regjeringen har lagt fram den første nasjonale transportplan (Nasjonal transportplan 2002-2011, St- meld 46 1999/2000), som er en samordnet plan for alle transportsektorer. Arbeiderpartiet mener at dette er et godt utgangspunkt for å planlegge framtidas transportpolitikk i Norge.
God tilgjengelighet til transport er en forutsetning for et aktivt liv og deltagelse i fellesskap med andre mennesker, og dermed for menneskelig livskvalitet. Arbeiderpartiet vil at transporttilbudet skal være tilgjengelig for funksjonshemmede og eldre som har vanskelig for å ta seg fram på egen hånd.
Transportsikkerhet
I transportsikkerhetsarbeidet legger Arbeiderpartiet til grunn en visjon om at det ikke skal forekomme ulykker med drepte eller alvorlig skadde. For å oppnå dette, er det nødvendig med et bredt spekter av tiltak innenfor alle transportformer. På vegtrafikkens område må det settes inn tiltak som forebygging, adferdsregulerende tiltak, kontrollvirksomhet og tiltak på vegnettet. Disse må settes inn der de i størst mulig grad bidrar til å redusere antall ulykker og alvorlighetsgraden når en ulykke inntreffer.
Arbeiderpartiet mener at føreropplæringen må reformeres, og at trafikkopplæring i større grad må inn på alle trinn i skoleverket. Opplæring i førstehjelp må inn som en obligatorisk del av føreropplæringen. Arbeiderpartiet støtter forslaget om prikkbelastning på førerkort.
Samtidig er det viktig å samordne og øke kontrollvirksomheten til Politiet og Statens Vegvesen. En gjennomgang av fartsgrensene med sikte på reduserte fartsgrenser i særlig trafikkfarlige områder er nødvendig. Arbeiderpartiet avviser imidlertid en generell senkning av fartsgrensene, og vil åpne for en prøveordning med 100 km/t på flerfelts motorveger med høg standard og lav ulykkesfrekvens.
Arbeiderpartiet er opptatt av å bedre sikkerheten innenfor alle transportformer. Et viktig skritt på vegen er utvidelsen av havarikommisjonen for sivil luftfart til også å omfatte jernbane-sektoren. Det bør vurderes å opprette en felles ulykkeskommisjon for alle transportulykker. På samme måte vil vi at tilsynsmyndigheten innenfor transportsektoren skal gjennomgås, og eventuelt slås sammen til et felles statlig tilsyn for all transportvirksomhet.
Gode transportløsninger for distrikter og næringsliv
Samferdsel skal bidra til økt verdiskaping, og må være et viktig virkemiddel i distrikts- og næringspolitikken. Dagens og framtidas næringsliv må tilbys gode transportmuligheter for å kunne frakte varer til markedene. Hovedtransportkorridorene ut av landet og mellom landsdeler må prioriteres, og god framkommelighet for næringslivets transporter må være høyt prioritert i samferdselsplanleggingen.
I distrikts-Norge må vei- og sjøtransport være tilpasset næringslivets behov, og det må tilrettelegges for gode transportløsninger for havbruks- og fiskerinæringen langs kysten. Samtidig er det et mål for Arbeiderpartiet å få større deler av godstransporten over fra veitransport til sjø og bane.
Jernbane og kollektivtrafikk
Jernbanen er en god og miljøvennlig måte å frakte personer og gods på, både for arbeidsreiser, reiser mellom landsdeler og til utlandet. Arbeiderpartiet mener at NSBs satsing på nytt materiell for bedre komfort og redusert kjøretid må fortsette. Samtidig er det viktig med sterk satsing på sikkerheten i jernbanen. Utbygging av automatisk togstopp, fjernstyring, togradio, fjerning av planoverganger og andre sikkerhetstiltak må få høy prioritet. Drift og vedlikehold må styrkes.
Satsingen i intercity-triangelet mellom Lillehammer, Grenland og Østfoldbyene må fortsette. Arbeiderpartiet mener at jernbaneinvesteringene må økes, og at tiltak for å få mer gods-transport over på jernbane må settes iverk.
Arbeiderpartiet vil utvikle en ny nasjonal politikk for satsing på lokal kollektivtrafikk på buss og bane. Særlig i de største byene er det avgjørende at en betydelig større andel av person-transporten tas ved hjelp av kollektive transportmidler. Derfor må staten ha et større ansvar for denne kollektivtrafikken enn i dag. Det må utvikles nye modeller for organisering av dette tilbudet, og de offentlige bidragene til kollektivtiltak må økes. Dette må også omfatte støtte til vedlikehold og drift. Samtidig må det bli lettere å omdisponere vegmidler til kollektivtiltak i byene. Arbeiderpartiet går inn for å videreutvikle banesystemet i Oslo og opprette bybane i andre store byer.
Også i distriktene er det viktig å ha et godt kollektivt tilbud. Fylkeskommunene må ha økonomi til å kunne gi et tilfredstillende rutetilbud. Arbeiderpartiet understreker at innføring av moms på transporttjenester skal kompenseres overfor fylkeskommunene slik at lokale rutetilbud ikke skal bli dyrere for brukerne.
Veier
Hensynet til trafikksikkerhet og framkommelighet både i distriktene og i sentrale strøk må være overordnede hensyn på veisiden. De siste årene har vi fått et betydelig etterslep i vedlikeholdet av veinettet, og Arbeiderpartiet mener derfor at vi de nærmeste år må prioritere utbedring av eksisterende veinett framfor ny utbygging.
Dette innebærer at utbyggingen av stamveinettet skal fortsette, og i deler av landet må også riksveiene bygges ut. Arbeiderpartiet vil satse på veiinvesteringer som bidrar til å løse miljø-, helse- og sikkerhetsproblemer, herunder rassikring og trygging av skoleveier. Det må bygges ut et sammenhengende hovedveinett for gang- og sykkeltrafikk.
Utbygging av riksveier er et statlig ansvar, imidlertid bør bompenger fortsatt være et viktig supplement for å finansiere nye veier. Slik kan de bygges ut raskere enn de ellers ville blitt. Arbeiderpartiet mener at det må utvikles løsninger for å samordne bompengesystemer, slik at vi på sikt kan få et felles system for innkreving og betaling av bompenger.
Arbeidet med å bygge ut fergetilbudene må fortsette. Arbeiderpartiet vil arbeide for å bygge ut tilbudet med økt frekvens og utvidet åpningstid på ferger på stamveinettet, og ved viktige regionale ruter. Særlig må fergetilbud som er viktige for næringslivet, være godt utbygd. Satsingen på gassdrevne ferger må fortsette og videreutvikles.
Sjøtransport
Arbeiderpartiet mener at sjøtransport er et miljøvennlig transportalternativ, og vil legge til rette for at en større andel av godstransport foregår på sjøen. Arbeiderpartiet vil derfor øke tilskuddene til infrastruktur langs kysten, og vi vil bidra til oppbygging av terminaler.
Det må bygges ut fiskerihavner med hensyn til en framtidig vekst i fiskeri- og havbruks-sektoren. Det må utvikles et elektronisk kartverk for navigasjon på sjøen. Sikkerheten må prioriteres høyt. Det er viktig med en satsing på å sikre farledene, særlig for hurtigbåt-trafikken.
Staten må ta et ansvar for infrastrukturen knyttet til de nasjonale havnene, og disse må derfor sikres gode tilførselsmuligheter både for veg og jernbane der dette er aktuelt.
Luftfart
Arbeiderpartiet vil utvikle flyplasstrukturen i landet i sammenheng med tilrettelegging av andre transportsystemer. Strukturen må også i framtida bestå av et stamnett og et regionalt flyrutenett. Det er et offentlig ansvar å sikre flytilbud i de deler av landet hvor dette ikke er kommersielt lønnsomt.
Samtidig bidrar flytrafikk til betydelig forurensing, og Arbeiderpartiet ønsker derfor å styrke jernbanen og andre miljøvennlige transportformer på strekninger der disse konkurrerer med fly.
Posten
Posten er inne i en periode med betydelig omstilling. Antall poststeder skal økes, samtidig som Posten legger opp til at et betydelig antall postkontorer skal erstattes med Post i butikk, eller inngå i tilbudet til offentlige servicekontorer
Arbeiderpartiet vil understreke at kravene i Postens konsesjon om landsdekkende post-tjenester og at det skal være et Postkontor eller kontraktspostkontor i hver kommune, står fast. Samtidig er det viktig å raskt få på bena et tilbud om offentlige servicekontor, slik at Posten kan inngå i et slikt tilbud der dette er naturlig. Staten må ta ansvar for at slike kontorer opprettes over hele landet, slik at både distrikter og byer kan få et best mulig tilgjengelig offentlig tilbud.
Bredbånd til hele landet
Vi vil bruke den nye teknologien som et middel for å nå målet om et informasjonssamfunn som skal inkludere alle. Overgangen fra industri- og oljealderen til informasjons- og kunnskapssamfunnet stiller krav til nye politiske løsninger og en offensiv og helhetlig politikk. Skal målet om et informasjons- og kunnskapssamfunn for alle nås, må hele befolkningen sikres tilgang til den nye teknologien og tjenestene, og kunnskap om bruk av teknologien.
Arbeiderpartiet vil stimulere til rask utbygging av bredbåndsnett i hele landet for at befolkningen og næringslivet skal kunne nyttiggjøre seg de mange nye tjenestene. Alle grunn- og videregående skoler, folkebibliotek, sykehus og kommuneadministrasjoner skal få tilbud om bredbåndstilknytning innen utløpet av 2002. Alle norske husstander må få tilbud om bredbåndstilknytning innen utgangen av 2004. Det offentlige må bidra til å nå dette målet i områder som ikke er kommersielt lønnsomme å bygge ut. Norge må lede an i utviklingen av et velfungerende bredbåndsnett for mobile tjenester for hele befolkningen.
