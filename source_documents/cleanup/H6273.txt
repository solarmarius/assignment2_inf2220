
21.10.02
FrP
Resolusjoner vedtatt på FrPs Landsstyremøte
STRENGERE STRAFFER FOR PRODUKSJON AV BARNEPORNO
Landsstyret ønsker at Fremskrittspartiet ved stortingsgruppen fremmer et konkret forslag om strengere straffer ved produksjon og salg av barneporno i Norge.
Vi har i dag en strafferamme for denne type lovbrudd på maks 2 år, mens vanlig praksis ved domfellelse imidlertid bare er en straffereaksjonen to måneder.
Dette medfører at Norge kan bli oppfattet som et fristed, både for produksjon og salg av barneporno i Europa.
Landsstyret mener at dette er totalt uakseptabelt og ønsker at vår stortingsgruppe fremmer forslag om en strengere reaksjon på denne typen av kriminalitet som blir utøvd overfor vår svakeste grupper i samfunnet, mindreårige og barn.
TILTAKENE MOT TERROR MÅ STYRKES.
Organisert kriminalitet og terror kommer tettere på Norge for hver dag. Fredag 11. oktober i år kunne justisministeren melde at man hadde mottatt etterretningsinformasjon om at norske energikilder/-struktur var truet. 72 land er nå samlet i kampen mot terror, Norges rolle i det internasjonale politiske bilde har vært og er av en slik karakter at terrortrusselen må sies å være økende. Landsstyret ser det derfor som tvingende nødvendig at all etterretningsinformasjon, både fra forsvaret og politiet samordnes og brukes i kampen mot organisert kriminalitet og terror. Landsstyret ber derfor stortingsgruppen i behandlingen av stortingsmelding nr.17 om Samfunnssikkerhet, legge inn slike føringer. Landsstyret ber også stortingsgruppen vurdere opprettelse av eget nasjonalt sikkerhetsdepartement/sikkerhetsdirektorat.
POLITIET TRENGER TILLEGGSBEVILGNINGER - NÅ!
Fremskrittspartiets landsstyre ser med sterk bekymring på den økonomiske situasjonen ved bl.a. Oslo Politidistrikt, som har medført at Politidirektoratet har pålagt politidistriktet å kutte alt overtidsarbeide ut året - uansett hendelse.
Dette for å etterkomme justisminister Dørum's ordre om at politietatens forbruk skal holdes innenfor de vedtatte rammer.
Dette er et signal til de kriminelle miljøer som utvilsomt vil invitere til økt kriminalitet og således vil medføre en mindre trygg hverdag for folk flest. Dessuten vil det kunne medføre at organisert grensekryssende kriminalitet får et bredere fotfeste i Norge.
Dette kan ikke Fremskrittspartiet akseptere !
Fremskrittspartiets landsstyre ber derfor vår stortingsgruppe fremme forslag om tilleggsbevilgninger til Oslo Politidistrikt og andre politi-distrikter i lignende situasjon. Dette for at innbyggerne skal sikres en forsvarlig beskyttelse mot kriminalitet, samt for å forebygge at kriminelle gjenger benytter perioden ut året på å bygge seg opp ytterligere.
Fremskrittspartiets landsstyre forutsetter også at politidistriktene benytter sine tildelte midler på en slik måte at trygghet for enkeltmennesket har høyeste prioritet.
