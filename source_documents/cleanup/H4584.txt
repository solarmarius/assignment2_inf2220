
10. november 1999
Karl Eirik Schjøtt-Pedersen
- Arbeiderpartiet presset fram økt samferdselssatsing
- Budsjettforliket mellom Arbeiderpartiet og sentrumspartiene gir økt satsing på veg og havner. 100 millioner kroner mer til veg og 40 millioner kroner mer til havner, farleder og sjømerker betyr en klar endring i riktig retning. Det sier Arbeiderpartiets samferdselspolitiske talsmann Karl Eirik Schjøtt-Pedersen.
- Etter sommerens "veiopprør" i sentrumspartiene var det overraskende at Regjeringen nok en gang la fram et budsjett uten satsing på vegutbygging. Like overraskende var det at Regjeringen foreslo kutt i havneinvesteringene. Arbeiderpartiet satte derfor økte veginvesteringer og økte havneinvesteringer som krav for et budsjettforlik. Arbeiderpartiet ønsket større økninger enn det vi nå ser. Det viktigste er imidlertid at vi ser en klar forbedring i forhold til Regjeringens framlegg.
- De siste års budsjettforlik mellom Høyre, Fremskrittspartiet og sentrumspartiene har ikke gitt en krone ekstra verken til veger eller havner. Selv ikke ved Regjeringens dramatiske kutt i fjorårets vegbudsjett. Det er derfor verd å merke seg at samferdselssektoren er blant de prioriterte områdene i årets budsjettforlik, sier Schjøtt-Pedersen.
