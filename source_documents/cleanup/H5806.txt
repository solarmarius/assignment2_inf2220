
Stortinget, 29. april 2002
Michael Momyr
Ja til salg av statlige skogeiendommer
Stortinget har behandlet et forslag om å selge deler av statens skogeiendommer i Statsskog. Det er med stor glede vi kan konkludere med at det er et flertall på Stortinget for at Staten selger unna noen av sine store eiendommer, og lar disse komme lokale grunneiere og skogeiere til gode, sier Michael Momyr, fra Sør-Trøndelag og medlem av næringskomiteen på Stortinget.
Statsskog er landets største grunneier og skogeier. Eiendommene omfatter om lag 1/3 av Norges areal. Det er et paradoks og ideologisk problematisk for Høyre og meg at Staten, med minimal innflytelse fra lokalsamfunnene, skal styre og forvalte så store eiendommer. Vi ønsker større råderett over naturressursene lokalt, fordi vi tror at de som er avhengige av en ressurs er de beste til å vite å ta vare på den.
Mange av parsellene Statsskog i dag besitter er arealer som gårder i tidligere tider solgte unna i rein økonomisk nød. Det er spesielt viktig at slike bruk får kjøpe disse eiendommene tilbake. Større og mer robuste bruk innebærer en styrking av næringslivet lokalt. Dette er god distriktspolitikk. Og vi merker oss at Arbeiderpartiet stritter imot i denne saken.
Det er positivt at Regjeringen vil bruke Statsskog aktivt når en går inn for å øke barskogvernet, både ved at vernet omfatter statens eiendommer og ved å bedre makeskifte-ordningen når skogeiere må avstå områder for vern.
