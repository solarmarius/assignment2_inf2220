
Søndag 28. juni 1992
Nestleder Valgerd Svarstad Haugland (KrF):
GLEDELIG AT BRYGGERIENE TAR AVHOLDSFOLK PÅ ALVOR
De nye alkoholfrie ølsortene som er kommet på markedet, viser at bryggerinæringen har begynt å ta signalene fra avholdsbevegelsene på alvor. Det er et gledelig signal at det nå er flere nye, velsmakende alkoholfrie ølsorter å få kjøpt. Det sa Kristelig Folkepartis nestleder Valgerd Svarstad Haugland under et seterstevne i Rennebu i Sør-Trøndelag søndag.
-Jeg tror det betyr mye for å få ned alkoholforbruker at det finnes velsmakende, alkoholfrie alternativer å få kjøpt for de som synes øl smaker godt i sommervarmen. Det er derfor gledelig at bryggeriene nå markedsfører disse på en positiv måte, sa Valgerd Svarstad Haugland.
KrF-nestlederen var også opptatt av at såvel utesteder som forretninger følger opp den forpliktelsen de har til å føre alkoholfrie alternativer.
-Det bør være en selvsagt ting at disse er minst like godt synlige som det alkoholholdige ølet, slo hun fast. Hun la til at hun beundret de i kassabetjeningene som nektet å selge øl til unge som ikke kunne legitimere seg på en skikkelig måte, til tross for det ubehaget de ofte opplever.
-Det er ikke mange dagene siden jeg sto i en kassakø der ei ung jente avviste en unggutt som ikke hadde skikkelig aldersbevis. Gutten var både uforskammet og ubehagelig, men den unge kassadamen vek ikke en tomme. Slik kassabetjening fortjener en blomst, konkluderte Valgerd Svarstad Haugland.
