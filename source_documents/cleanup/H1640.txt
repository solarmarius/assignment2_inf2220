
27/11-2000
FREMSKRITTSPARTIETS
STORTINGSGRUPPE
fra Per Sandberg, Fremskrittspartiets familiepolitiske talsmann.
VET STATSRÅDEN HVA
HUN TAR OMKAMP PÅ?
- Det er ganske utrolig at statsråden ønsker en omkamp om kontantstøtten før departementet har kommet med evalueringen av dagens ordning, sier Per Sandberg. Dette er bare et nytt eksempel på Arbeiderpartiets arrogante holdning ovenfor familienes og barnas beste, fortsetter Sandberg.
Et annet poeng som Sandberg reagerer på er Familieministerens stadige angrep på en avtale som er inngått mellom fem partier og som står fast ut denne Stortingsperioden. - Før påske skal barne- og familieministeren legge frem en grundig og omfattende evaluering av kontantstøtteordningen for Stortinget. Ved allerede nå å varsle omkamp legger hun også føringer for det evalueringsarbeidet som burde være fritt og selvstendig, sier Sandberg.
- Videre kommenterer barne- og familieministeren at det er vanvittig å ha et slikt system når vi har høy arbeidsledighet. Det er da merkelig at Arbeiderpartiet ønsker å doble fødselpermisjonen, noe som vil føre til enda færre ute i arbeidslivet. I Dagens Næringsliv mandag 27.november sier barne- og familieministeren at det er 5000 sykepleiere som er hjemme på grunn av kontantstøtten. Hvor får statsråden slike tall fra? Fremskrittspartiet ser frem til å få dekkende dokumentasjon om hvordan statsråden har kommet til dette tallet. - Det er også merkverdig at statsråden ikke tar innover seg de positive resultatene som har kommet som følge av kontantstøtten. I budsjettinnstillingen fra barne- og familiedepartementet 2000- 2001 har departementet understreket flere svært positive resultater. Det ble bl.a. pekt på at foreldrene hadde fått bedre tid sammen med barna, noe som var kontantstøttens hovedmål. Det er videre påpekt at de betenkeligheter som Arbeiderpartiet hadde om at barnehagene i stor grad ville bli overflødige, er avvist. Det er også gledelig at budsjettinnstillingen påpeker at alle grupper i samfunnet benytter seg av dette tilbudet. Nå må barne- og familieministeren stoppe sitt forsøk på å sabotere kontantstøtten og vente å se på hva evalueringen sier, kommenterer en oppgitt Sandberg.
