
15.05.02
Vegard Martinsen, (DLF)
Nok en skole-skandale
Aftenposten forteller idag at "4000 yngre lærere er i ferd med å bli kastet ut av skolen. Tilbake sitter et stort antall godt voksne lærere, som ifølge den nye arbeidsavtalen skal overta timene."
Dette er selvfølgelig en skandale. Lærere bør først og fremst være dyktige, men også så unge som mulig - skolens viktigste oppgave er å gi undervisning til de unge, ikke å være en arbeidsplass for lærere. Og elever vil som regel alltid ha bedre kontakt med voksne som er nær dem i alder enn med folk som nærmer seg pensjonsalderen.
Lærere bør ansettes etter dyktighet. Ansiennitet, som alle læreransettelser idag bygger på, burde være fullstendig irrelevant.
Dagens problem kan ikke løses så lenge skolen er offentlig, så vi må nok regne med en forsatt utvikling henimot en forgubbing av lærerstanden i årene fremeover, med en dertil hørende stadig økende demotivering av elevene.
Løsningen er å privatisere hele skoleverket. Da kan den enkelte skole selv benytte de ansettelseskriterier den måtte ønske, men en vellykket skole ville ansette lærere kun på dyktighet. Dette vil gi oss en bedre utdannet ungdom, noe vi alle vil tjene på.
