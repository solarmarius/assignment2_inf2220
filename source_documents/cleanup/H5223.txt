
12/10-01
Et solid sosialdemokratisk budsjett
- V er stolte av vårt budsjettforslag. Det er godt forankret i vårt partiprogram og bidrar til å innfri vårt sekspunkts verdipapir til velgerne. Vi oppfyller allerede neste år de fleste av våre valgløfter, som gjelder for de kommende fire årene. Dette bekrefter at Arbeiderpartiet gjør det vi sier vi skal gjøre, også etter en valgkamp, skriver Arbeiderpartiets parlamentariske leder, Hill-Marta Solberg, i denne artikkelen 12. oktober 2002.
På torsdag la Stoltenberg-regjeringen fram forslag til statsbudsjettet for 2002. Dette er et sosialdemokratisk budsjett for bedre velferd for alle og lavere skatt på arbeid. Arbeiderpartiets forslag vil gi bedre og flere velferdstjenester, mer rettferdig fordeling og en trygg økonomisk utvikling. Vi foreslår å bedre barnehagetilbudet, øke kvaliteten i skolen og bygge ut helsevesenet og eldreomsorgen. Vi foreslår flere tiltak for de vanskeligst stilte. I tillegg foreslår vi lavere skatt på arbeid. Dette gjør vi samtidig som vi holder orden i norsk økonomi.
Vi er stolte av vårt budsjettforslag. Det er godt forankret i vårt partiprogram og bidrar til å innfri vårt sekspunkts verdipapir til velgerne. Vi oppfyller allerede neste år de fleste av våre valgløfter, som gjelder for de kommende fire årene. Dette bekrefter at Arbeiderpartiet gjør det vi sier vi skal gjøre, også etter en valgkamp.
Enkelte har hevdet at budsjettforslaget er tilpasset en situasjon hvor Arbeiderpartiet ikke har regjeringsansvaret i 2002. Dette er feil. Statsbudsjettet ble i all hovedsak laget før valget, ikke etter. Arbeiderpartiet hadde lagt fram akkurat det samme budsjettforslaget om vi hadde fått 40 prosent ved valget og kunne fortsatt med regjeringsansvar.
Det er ingen snubletråder i budsjettforslaget, slik noen kommentatorer og opposisjonspolitikere har hevdet. Arbeiderpartiet har lagt fram det budsjettet vi mener er best for landet og for folket:
* 3,5 milliarder mer til helsevesenet er ingen snubletråd.
* 10.000 nye barnehageplasser er ingen snubletråd.
* 1,2 milliard kroner mer til bistand er ingen snubletråd.
* 4.000 nye sykehjemsplasser og omsorgsboliger er ingen snubletråd.
* 3,5 milliarder kroner i skatte- og avgiftslettelser er ingen snubletråd.
Men, hvis de borgerlige partiene virkelig mener at disse satsingene er snubletråder, kan de jo bare fjerne dem. Bondevik har skrytt av at han bidro til å flytte over 15 milliarder kroner under budsjettbehandlingen i fjor. Hvis han vil, kan han gjøre akkurat det samme i år. Det blir altfor enkelt å si at "Arbeiderpartiet har gjort det problematisk for oss å endre på budsjettet". Problemet for de tre borgerlige partiene er Sem-erklæringen, ikke Arbeiderpartiets budsjettforslag. Sem-erklæringen inneholder masse løfter om utgiftsøkninger kombinert med omfattende løfter om skatte- og avgiftslettelser. Dette går ikke i hop, innenfor forsvarlige økonomiske rammer. Det blir ikke mer til alt.
Nok en gang opplever vi at Kjell Magne Bondevik og Per Kristian Foss fossror fra egne valgløfter. Dette bør velgerne merke seg. Det er kun 23 måneder til kommunevalget i 2003
