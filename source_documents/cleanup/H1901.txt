
Fredag 12. juni 1992
Svein Alsaker (KrF) om "dommerstreiken":
GOD ORDNING SOM HÅNDTERES DÅRLIG
Ordningen med at anklager om politivold blir tatt hånd om av egne etterforsknings-organer under ledelse av en dommer, er en god ordning som har vært dårlig håndtert. Det er med god grunn dommerne har gått til streik i denne saken. Det sa stortingsrepresentant Svein Alsaker (KrF, Hordaland) under behandlingen av Kriminalmeldingen i Stortinget fredag. Han oppfordret justisministeren til snarest å medvirke positivt til en løsning av konflikten.
-Godtgjørelsen for å delta i disse etterforskningsorganene er rett og slett for dårlig, slo Svein Alsaker fast. Han viste til at når dommerne får 102 kroner timen for forberedende arbeid og 156 kroner for arbeid i møter, så tilsvarer dette hva sekretærer får i overtids-godtgjørelse.
-Nå som statsoppgjøret er ferdig, har justisministeren ingen unnskyldning for ikke å gripe inn, sa Svein Alskaer. Han utfordret også departementet til å sørge for at det blir strammet inn på bruken av varetekt. Nærmere en tredel av fengselskapasiteten brukes til varetekt. I tillegg kommer at man blant annet i Oslo bruker arrestlokaler til varetekt som er helt uegnet til dette, og som en samlet justiskomité har karakterisert som uverdige og rettsstridige.
-Det er justisdepartementet som har ansvaret for denne rettsstridige bruken av arrestlokalene i Oslo, og jeg forventer nå at praksis blir strammet inn umiddelbart, erklærte KrFs justispolitiske talsmann i Stortinget da kriminalmeldingen ble behandlet fredag.
