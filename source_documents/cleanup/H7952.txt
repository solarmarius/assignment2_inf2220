
Oslo, 03.11.2003
KrFU
Kamp mot sorteringssamfunnet
- Vi kan ikke akseptere en gradering av menneskeverdet. Ei heller at samfunnet sorterer ut hvilke mennesker det har plass til. Vi må skape et samfunn med plass for alle. Et samfunn der alle mennesker har et ukrenkelig menneskeverd, uttaler 1. nestleder i Kristelig Folkepartis Ungdom, Inger Lise Hansen.
I disse dager får forslaget til ny lov om bio- og genteknologi mye oppmerksomhet. Bruken av ultralyd skaper mye uenighet. Med dagens teknologi kan vi på et svært tidlig stadium i livet avdekke sykdommer og misdannelser. Denne kunnskapen kan bli brukt til å behandle fosteret eller forberede en komplisert fødsel. Disse eksemplene viser hvor viktig kunnskap dette er. Men når slik kunnskap blir brukt til å sortere ut funksjonsfriske fostre, så nedgraderer dette menneskeverdet. Jeg savner erkjennelsen av de etiske utfordringene denne kunnskapen stiller oss overfor, understreker Inger Lise Hansen.
Vi må våge å ta debatten om sorteringssamfunnet. Hva slags samfunn ønsker vi? Hvordan velger vi å behandle våre medmennesker som er annerledes? Samfunnet står overfor en moralsk test i spørsmålet om hvordan en skal vise omsorg for mennesker uavhengig av funksjonsfriskhet. Det er trist å se uttalelser om at det er best at kvinner får informasjon om avvik tidlig i svangerskapet og får tatt abort "fremfor å bære frem et foster med en misdanning som ikke lar seg forene med liv". Hva er det som ikke er forenlig med liv? Det er skremmende at mennesker skal definere noen som mer verdig til å leve enn andre. Hvem har rett til å si at noen er mer verdt enn andre? spør Hansen.
Vi må skape et samfunn som verdsetter mangfoldet. Vi kan ikke akseptere at menneskeverdet nedgraderes. Derfor må vi gå til kamp mot sortertingssamfunnet, avslutter Hansen.
