
08.10.2003
ARBEIDERPARTIET
Trond Giske som, kulturpolitiske talsmann (Ap)
Statsbudsjettet for Kulturdepartementet
Arbeiderpartiet konstaterer at den beskjedne økningen på kulturbudsjettet stort sett går til å følge opp Stortingets vedtak om satsing på arkiv, bibliotek og museum og på opera. Det er ikke funnet rom til å omsette ordene i kulturmeldingen til konkrete satsinger. Arbeiderpartiet savner spesielt satsing på innkjøpsordninger for litteratur, frie samiske grupper og film.
Musikk- og kulturskolene
Regjeringen foreslår at tilskuddet til musikk- og kulturskolene ikke lenger skal være øremerket, men legges inn i bevilgningene til kommunene. I en anstrengt kommuneøkonomi kan resultatet bli at tilbudet som disse skolene gir blir redusert. Arbeiderpartiet vil derfor at disse midlene fortsatt skal være øremerket.
Bryter vedtak om tippemidler
Da nøkkelen for tippemidlene ble endret, innebar dette en kraftig økning til Frifond-ordningen (støtte til frivillige barne- og ungdomsorganisasjoner). En uttrykkelig forutsetning for stortingsvedtaket var at de ordinære bevilgningene på statsbudsjettet til dette formålet skulle opprettholdes. Regjeringen bryter med dette vedtaket ved å foreslå et kutt på åtte millioner kroner på denne posten. Dette innebærer at den samlede satsingen på dette blir mindre. Samtidig kutter Barne- og familiedepartementet 11,5 millioner kroner på sin bevilgning til Frifond.
Pressestøtte
Pressestøtten ble kraftig redusert av den forrige Bondevik regjeringen. Nå økes støtten noe, og det vil få Arbeiderpartiets støtte. Økningen er likevel på langt nær nok til å dekke opp kuttet Bondevik-regjeringen foretok i forhold til det Stoltenberg-regjeringen foreslo. Samtidig er Arbeiderpartiet bekymret for den foreslåtte økningen av portoutgifter for aviser og tidsskrifter. Den økte utgiften kan i verste fall føre til nedleggelser av aviser rundt omkring i landet.
Kutt i lokale kulturbygg
Regjeringen foreslår en kutt på lokale kulturbygg på 8 millioner kroner. Dette innebærer et totalt kutt på 44 millioner kroner de siste årene. Dette er også et brudd med forutsetningene for vedtaket når det gjelder tippemidlene.
Færre norske filmer
Budsjettet medfører at i 2004 blir produsert færre norske filmer. Det skyldes paradoksalt nok at så mange går og ser norsk film. Dermed blir billettstøtten større, og dette spiser av produksjonsstøtten. Arbeiderpartiet mener dette burde vært rettet opp.
