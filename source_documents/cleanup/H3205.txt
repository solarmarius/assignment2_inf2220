
1. september 2000
Uttalelse fra Kristelig Folkepartis landsstyre:
Kvaliteten i sentrum ved konkurranseutsetting
Målsettingen for all tjenesteyting må være å gi brukerne kvalitativt gode tjenester. I denne sammenheng mener Kristelig Folkeparti at konkurranseeksponering i offentlig virksomhet generelt kan være et nyttig virkemiddel. Det er viktig at konkurranseutsetting ikke forveksles med privatisering, uttaler KrFs landsstyre.
Dersom anbudskonkurranser skal bli vellykket, er det mange forutsetninger som må innfris. Før man setter i gang må kommunen ha god nok kompetanse til at kontraktsarbeid og oppfølging ivaretas på tilfredsstillende måte. Det er viktig at man ikke går inn på forhastede løsninger.
Det er avgjørende at noen kommuner går foran og skaffer erfaring med anbudskonkurranser på områder der vi har lite erfaring i Norge, for eksempel innenfor pleie- og omsorgssektoren. Erfaringene må evalueres før man eventuelt går videre med konkurranseutsetting i større omfang. For KrF er det også viktig at effektiviseringen ikke fører til at en i hovedsak vektlegger den tekniske siden av pleiearbeidet. Pleiearbeidet skal også møte sosiale og eksistensielle behov. Dette har stor forebyggende effekt.
Kommuner som setter tjenester ut på anbud bør derfor ha standarder og normer for riktig kvalitet på tjenestene. Spesielt er det en utfordring å definere og kontraktsfeste tjenester med store individuelle forskjeller i behovene. En står derfor overfor store utfordringer dersom en skal ta i bruk anbudskonkurranser innenfor helse- og omsorgstjenester. Kommunen må ha nødvendig kompetanse både på kontraktsarbeid og til oppfølging, og til kontroll med utforming av tjenestene.
Et godt samarbeid med de ansatte er av stor betydning. De ansatte må gis trygghet for sin arbeidssituasjon. Om en tjeneste overlates til en utenforstående aktør, skal kommunen fortsatt ha ansvar for oppgaveløsningen i forhold til tjenestens innhold, kvalitet, finansiering og tilgjengelighet, uttaler Kristelig Folkepartis landsstyre.
