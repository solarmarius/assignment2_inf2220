
Stortinget, 5. desember 2001
Utdanningskomiteens innstilling om statsbudsjettet:
Venstres Trine Skei Grande:
- Skuffende kutt på morsmålsundervisning
Venstres medlem av utdanningskomiteen, Trine Skei Grande, er skuffet over at stortingsflertallet fra Arbeiderpartiet, Fremskrittspartiet og Sosialistisk Venstreparti går sammen om å kutte i støtten til morsmålsopplæring i budsjettinnstillingen for 2002.
Trine Skei Grande, som før hun ble stortingsrepresentant for Venstre var byråd for kultur og utdanning i Oslo, er spesielt bekymret for den negative virkningen dette kuttet vil få for undervisningen for innvandrerelever i Oslo. ­ Det er spesielt skuffende at SV som tidligere har støttet morsmålsundervisning nå går inn for dette FrP-kuttet som rammer mange av de svakeste, og at SV nå har sluttet seg til FrPs integreringspolitikk ved også å kutte i norskopplæring for innvandrere, sier Trine Skei Grande.
Skei Grande peker også på at Ap, Sv og FrPs forslag gir dårligere vilkår for studentene neste år. - Økningen i stipendet spises opp av at støtten
nå skal utbetales månedlig, og at økningen først kommer 1. november. Stortingsflertallet kutter også i bevilgningene til studentboliger og studentbarnehager. Oslo er en stor studentby og dette gir dårligere vilkår for Oslo- studentene, sier Trine Skei Grande.
