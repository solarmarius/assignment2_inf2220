
26.08.2005
Kystpartiets leder, Roy Waage
Leserinnlegg
Billigere å leve med Kystpartiet
Med glede registrerer jeg at interessen for Kystpartiets politikk øker i takt med oppslutningen på meningsmålingene. Dette kommer særlig til utrykk gjennom leder i Troms KrF, Gerd H. Kristiansen sin beskrivelse av Kystpartiet's skatte- og avgiftspolitikk i lokalavisene, og Høyres tredjekandidat i Troms Mona Jørgensen upresise utbasunering i NrK Troms fredag 24.08.
Jeg tar det som et klart tegn på at Kystpartiet ikke bare vekker interesse, men også av og til blir en trussel for noen. Jeg skjønner imidlertid at motivet ikke er å markedsføre Kystpartiet på en positiv måte, men et forsøk på å tegne et vrengebilde av et parti som folket får mer og mer tro på. Særlig har jeg en viss forståelse for dette når KrF og Høyre har prioritert skattelette til de rike fremfor de som trenger det mest i sin tid i regjering. I perioden 2001- 2005, har en person som tjener 1,5 millioner fått over 44.000 i skattelette. Mens en person med 250-300.000 i lønn, har fått beskjedne 2.848 kroner i skattelette. De som tjener kun 100.000 har faktisk måttet betale 1.610 kroner mer i skatt i løpet av perioden.
Dette gjør jeg ved å redegjøre for Kystpartiet's standpunkt i skatte- og avgiftspolitikk:
Kystpartiet ønsker i neste stortingsperiode å fjerne arveavgiften, som i dag utgjør en skattebyrde for det norske folk på om lag 1,8 mrd. Kystpartiet vil også redusere arbeidsgiveravgiften og dermed redusere kostnadsnivået til næringslivet. Den differensierte arbeidsgiveravgiften måtte fjernes på grunn av EØS-avtalen, som KrF var med på å sikre flertall for. Kystpartiet vil gjeninnføre denne distriktsvennlige ordningen med en gang - uten å vente på ESA/EU. Dette vil medføre en ytterligere kostnadsreduksjon for distriktsnæringslivet på nesten 7 mrd (brutto). Kystpartiet vil redusere og til slutt fjerne formueskatten og eiendomsskatten på boliger, dette vil redusere utgiftsnivået for befolkningen med om lag 5 mrd. Kystpartiet vil øke minstefradraget, noe som vil komme de med laveste inntektene mest til gode, dette vil utgjøre en besparelse på for lavinntektsgruppene påover en halv milliard kroner. På grunn av kostnadsreduksjonene som disse skattebesparelsene representerer for bedrifter og selvstendige næringsdrivende vil det generelle skattegrunnlaget for inntektsskatten øke.
Dette vil vi foreslå gjennomført i neste stortingsperiode og håper selvsagt på støtte.
Kystpartiets skatte- og avgiftspolitikk har med andre ord en helt annen sosial profil enn den profilen KrF og Høyre har gjennomført de siste fire år. Vi vil prioritere skatte- og avgiftslette av nødvendighetsgoder som mat, bolig og arbeid. Det vil minke trykket på staten for å yte velferdstiltak. Eksempelvis blir arbeidsledighetstrygden mindre fordi flere arbeidsplasser blir sikret, sosialhjelp reduseres ved at flere blir i stand til å stå på egne ben og utgiftene til bostøtte blir mindre ved at flere klarer sine boutgifter.
