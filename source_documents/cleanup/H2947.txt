
Fredag 17. januar 1997
Odd Holten i Råde:
FRIVILLIG INNSATS BERGER LIV
-Det kan ikke være tvil om at innsatsen fra Frelsesarmeen, Blå Kors og andre har berget flere liv under den verste kuldeperioden i vinter. Hadde ikke disse åpnet dørene sine, eller dratt rundt med sine "suppebiler", kunne vi fått de samme meldingene fra Oslo og andre norske byer som fra kontinentet, om mennesker som frøs ihjel. Det sa stortingsrepresentant Odd Holten på et møte i Råde fredag kveld.
-Det er positivt at statsminister Torbjørn Jagland i sin nyttårstale ga uttrykk for at han ser verdien i det frivillige arbeidet som utføres på en rekke områder her i landet. Onsdag i denne uka forsterket han dette fra Stortingets talerstol, blant annet ved å slå fast ingen kan erstatte den innsatsen Frelsesarmeen gjorde for Oslos bostedsløse i den verste kuldeperioden rundt årsskiftet. Men samtidig må både statsministeren og andre være villige til å ta en fordomsfri debatt om de årsakene som er med og skaper "uteligger-problematikken" i mange byer, nemlig et økende rusmisbruk, sa Odd Holten.
-Alle vet at alkohol og kulde bokstavelig talt er en dødelig blanding. Da er det ikke bare et tankekors, men direkte uetisk og ansvarsløst at de samme kommunepolitkerne som sørger for en høy tilgjengelighet på alkoholholdige drikkevarer, ikke prioriterer tiltak for å hjelpe de bostedsløse. Uteliggerproblemet i hovedstaden og andre byer er ikke av ny dato. Den første som forsøkte å gjøre noe med dette, var frelsesoffiseren Julius Amundsen fra Eidsberg. Han åpnet Frelsesarmeens dører for hovedstadens uteliggere vinteren 1893. Mer enn 100 år senere var det fremdeles Frelsesarmeen som måtte trå til for å skaffe de bostedsløse et tak over hodet. Det er ikke et jubileum Oslo bør være stolt av! slo Odd Holten fast.
-I den forbindelse vil jeg etterlyse resultatet av den omleggingen av alkoholist-omsorgen i Østfold. Den førte til at mer enn 200 behandlingsplasser ble nedlagt, og ansvaret ble overført til kommunene. Har denne reformen svart til forventningene? Er pasientene bedre hjulpet nå enn de var med den gamle oprdningen?
Odd Holten etterlyste også en sterkere vilje til å ta på alvor sammenhengen mellom tilgjengelighet og forbruk, mellom forbuk og misbruk og mellom misbruk og skader.
-Det er vel kjent at ikke noen kjede er sterkere enn det svakeste leddet. Dette må snart få konsekvenser for alkoholpolitikken i kommunene, sa Odd Holten i Råde KrF fredag kveld.
