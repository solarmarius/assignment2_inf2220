
10. september 1999
Karl Eirik Schjøtt-Pedersen og Hill Marta Solberg
Ap tar løft for utbygging av havner og sjøtransport
Arbeiderpartiet vil satse på utbygging av havner og merking for sjøtransport, heter det blant annet i denne pressemeldingen fra Karl-Eirin Schjøtt-Pedersen og Hill-Marta Solberg fra 10. september 1999. De presenterer forslag om å bruke 150 millioner kroner mer på havnesektoren ut over dagens nivå, og at dette skal skje de neste to årene.
-Arbeiderpartiet vil øke de statlige investeringene til fiskerihavner, farleder, fyr og merker med om lag 50 millioner kroner i budsjettet for år 2000, og ytterligere 50 millioner kroner i budsjettet for år 2001. Det betyr at Arbeiderpartiet i de neste to årene vil bruke til sammen 150 millioner kroner mer på havnesektoren utover en videreføring av dagens nivå. Dette sa Hill-Marta Solberg og Karl Eirik Schjøtt-Pedersen ved presentasjon av Arbeiderpartiets havnesatsning i Sortland og Vadsø i dag.
-Det er store udekte behov både for utbygging og vedlikehold av fiskerihavner. Situasjonen for fyr- og merketjenseten er alvorlig. Bondevik-regjeringen har selv i budsjettframlegget for 1999 sagt at vedlikeholdet av fyr og merker er så dårlig at det kan svekke sikkerheten.
-Utbygging av fiskerihavnene er viktig for kyst-Norge. Arbeiderpartiet ser økte investeringer i fiskerihavneutbygging som ledd i en strategi for økt verdiskapning i norsk fiskerinæring. Når fiskerinæringen er den nest største eksportnæringen er det helt klart at en opprustning av havnene er viktig. Ikke bare for fiskerinæringen, men for hele Norge. 95 prosent av norsk utenriks godstransport foregår med skip. Både for fiskerinæringen og sjøfartsnæringen er det viktig med sikre farleder.
-Våren 1997 la Arbeiderpartiet fram en havneplan hvor vi la opp til en reell økning i investeringene til fiskerihavner med 40 prosent fra foregående stortingsperiode til denne stortingsperioden. Planen fikk tilslutning fra Stortinget. Etter at Bondevik-regjeringen tok over er ikke opptrappingsplanen for bevilgninger til utbygging og vedlikehold av fiskerihavner og farleder fulgt opp i det omfang som planlagt. Også på dette området har sentrumspartiene løpt fra sine valgløfter.
-Vi har nå to år igjen av planperioden. Derfor vil Arbeiderpartiet ved budsjettbehandlingen for år 2000 og 2001 foreslå betydelig økte bevilgninger for å nå måltallene for havner, farleder, fyr og merker. Arbeiderpartiet vil oppnå dette ved en jevn, reell budsjettøkning hvert av årene 2000-2001 med om lag 50 millioner kroner årlig. Det betyr at Arbeiderpartiet i de neste to årene vil bruke til sammen 150 millioner kroner mer på havnesektoren utover en videreføring av dagens nivå.
