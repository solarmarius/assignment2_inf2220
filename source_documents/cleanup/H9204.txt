
12.5.2005
Næringspolitisk talsmann for Sp Odd Roger Enoksen
- Sp - gjennomslag for uavhengig evaluering av vaktområder for veterinærer
Senterpartiet har fått gjennomslag for at det skal settes ned et utvalg med uavhengige representanter, som skal vurdere størrelse på og antall vaktområder for veterinærer. Utvalgets arbeid skal være ferdig innen utgangen av oktober 2005.
- Det sentrale for Senterpartiet har hele tiden vært at faglig uavhengige representanter skulle delta i dette arbeidet. De sterke reaksjonene fra faglig hold på Landbruks- og matdepartementets inndeling i nye vaktområder, har bidratt til at komiteen har samlet seg om et utvalg med uavhengig representasjon, sier Odd Roger Enoksen som er saksordfører for St.prp.nr.47 om klinisk veterinærvakt.
Det var i februar i år at Enoksen, sammen med stortingsrepresentantene Arnstad og Kleppa, fremmet forslag om oppnevnelse av et uavhengig utvalg for å gjennomgå størrelse på og antall veterinærområder.
- For Senterpartiet har det også vært viktig at det ble flertall for å presisere at staten har et overordnet ansvar for at alle deler av landet har et forsvarlig tilbud på veterinære tjenester.
