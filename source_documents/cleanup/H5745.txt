
14/4-02
Vedtatt uttalelse fra Venstres landsmøte:
En ny visjon for miljøvennlige reiser og transport
Venstre ønsker et kollektivtilbud som reduserer reisetiden vesentlig, reduserer kostnaden for næringslivet, bedrer trafikksikkerheten (0-visjonen) og reduserer miljøbelastningen vesentlig.
Venstres landsmøte mener at kollektivtransporten i byene nå må prioriteres på bekostning av vegløsninger som tilgodeser privatbilbruk. Den åpenbare helserisiko dagens transportmøster i byene representerer mener Venstres landsmøte er en åpenbar grunn til å nå satse på de kollektive løsninger.
Det må avsettes egne investeringsmidler til infrastruktur og materiell for kollektivtransport, og driftstilskudd må økes. Dette gjelder i særdeleshet de store byområdene, der befolkningsgrunnlaget tilsier lønnsomhet for gode kollektive løsninger som bybane. Regjeringen bør allerede i revidert budsjett følge opp sin lovnad om finansiering av ungdomskort og studentrabatt i kollektivtransporten.
Venstres oppfordrer Stortinget til å sammenligne den norske samferdselssatsingen med Sverige som vil bruke 134 milliarder SEK på jernbaneinfrastruktur de neste 10 årene, og USA som vil bruke 71 milliarder US$ bl.a. på høyhastighetstog.
Venstre ønsker en moderne transportpolitikk for et nytt årtusen, og ikke ha lavere ambisjonsnivå enn de land vi vanligvis liker å sammenligne oss med og som vi markedsmessig konkurrerer med.
Venstre vil derfor:
 Knytte landet sammen med raskere jernbanetransport. Reisetiden bør på sikt kunne halveres i trianglet mellom Lillehammer - Oslo, Skien ­ Oslo og Halden - Oslo. Dette stiller krav til baneutbygging og togteknologi som kan skape framtidens generasjons jernbanenett.
 Utbyggingen bør videreføres fra Oslo til de største i byene Sør- og Midt-Norge med reisetider som konkurrerer med flytransport.
Trailere på 25,25 meter må ikke tillates fordi dette bl.a vil styrke godstransportens konkurransefortrinn på veg framfor jernbane.
 Arbeide aktivt for omfattende kollektivtiltak i storbyene som for eksempel T-banesatsingen i Oslo, bybane i Bergen, bytoget i Trondheim og dobbeltpor for jenbane mellom Stavanger og Sandnes.
 All transport som mottar offentlig støtte skal over på miljøvennlige energialternativer der det er teknisk mulig. Samferdselsdepartementet skal være en pådriver for å skape et marked for slike løsninger.
 Norske bedrifters konkurransekraft skal ivaretas ved å sikre rask godstransport med bane til europeiske markeder. Dette krever også kostnadseffektive og raske omlastninger mellom lastebil, fly, skip og tog.
 Hurtiggående skip for gods til og fra Europa må utvikles, men med sterk oppmerksomhet på energieffektivitet.
 Gardermoens tredje og fjerde rullebane ligger allerede på Rygge og Torp, og kostnaden for byggingen av en ny rullebane skal i stedet brukes til å delfinansiere rask banetilkobling mellom Gardermoen og Rygge, og mellom Gardermoen og Torp.
 All kollektivtransport bør være barrierefri. Det betyr at handlevogner, barnevogner, rullatorer, rullestoler på sikt skal kunne rulle om bord i transportmidler som mottar offentlig støtte.
