
Dato: 31.07.2000
FREMSKRITTSPARTIET
FrP-kommune med
unikt offentlig-privat sykehjem!
I FrP/Høyre-styrte Os kommune bygges nå et nytt sykehjem som vil omfatte i alt 80 nye boenheter for eldre, samt en ny rehabiliteringsenhet. Prosjektet blir unikt i norsk målestokk da 1.etasje med 40 boenheter skal drives av kommunens egen pleie- og omsorgstjeneste mens 2.etasje med tilsvarende 40 enheter skal legges ut på anbud til private driftsselskap.
Ordfører Terje Søviknes (FrP) er derfor svært godt fornøyd med sosialminister Guri Ingebrigtsens positive utspill mellom annet i TV2 og Dagbladet om privat drift av eldreomsorgstjenester.
- Dette er nye signal fra Arbeiderpartiet, som nok en gang bekrefter av Fremskrittspartiets politikk etter noen år med utskjelling blir adoptert og gjennomført av andre parti, sier Søviknes.
- I Os kommune vil sosialministeren og kommune-Norge få en unik mulighet til å sammenligne privat og offentlig drift av sykehjemsplasser. Kommunen skal fortsatt være ansvarlig for tildeling, finansiering, og kontroll av samtlige 80 plasser, men halvparten av plassene skal drives av private etter en ordinær anbudsrunde. Anbudsfristen er satt til 31.august i år, mens oppstart av prosjektet er planlagt til sommeren neste år, sier en engasjert Søviknes.
