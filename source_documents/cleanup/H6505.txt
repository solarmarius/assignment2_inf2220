
10.12.02
Karl Eirik Schjøtt-Pedersen
Samarbeid for skole og eldreomsorg
Arbeiderpartiets kommunalpolitiske talsmann Karl Eirik Schjøtt-Pedersen er svært skuffet over budsjettforliket mellom Frp og regjeringen, som han mener innebærer en nedprioritering av skole og eldreomsorg i landets kommuner. Men Schjøtt-Pedersen er godt fornøyd med samarbeidet mellom AP, SV og SP.
Schjøtt-Pedersen er bekymret for de kutt tjenestetilbudet som kommer som en følge av budsjettforliket mellom regjeringspartiene og Frp.
- Regjeringen og Frp tvinger kommunene til å gjennomføre smertefulle kutt i skoletilbud og eldreomsorg med dette opplegget. Daglig får vi inn eksempler på hvordan budsjettkutt i kommunene rammer enkeltmennesker. Dette har ikke regjeringspartiene og Frp tatt innover seg, sier Schjøtt-Pedersen.
- Arbeiderpartiet vil ha en annen politisk profil. Regjeringspartiene og Frp tar penger fra de arbeidsledige, de tar fra distriktene og de tar fra de svakeste av verdens flyktninger. Dessuten er forslaget for passivt for å møte de utfordringer vi står overfor i boligmarkedet, for dårlig for A-etat, og det er for lite penger satt av til arbeidsmarkedstiltak. I sum går dette i en helt annen retning enn det Arbeiderpartiet ønsker, sier Schjøtt-Pedersen.
Schjøtt-Pedersen er imidlertid godt fornøyd med samarbeidet med Sosialistisk Venstreparti og Senterpartiet i Kommunalkomiteen.
- Det er gledelig at opposisjonen står samlet mot de angrep Regjeringen og Frp retter mot velferdsordningene og distriktene. Vi har en felles innsats for å få mer penger til eldreomsorg og skoler i kommunene. Vi går sammen mot de kutt som distriktene må bære. Vi står sammen om forslag for å bedre bostøtta og for å få fart i boligbygginga. Vi står også samlet mot kuttene i dagpengeordningen og overfor kvoteflyktninger. Det går et klart skille med Ap, SV og Sp på en side og med regjeringspartiene og Frp på den andre, sier Karl Eirik Schjøtt-Pedersen.
