
Onsdag 13. januar 1993
KrF-leder Kjell Magne Bondevik:
SITUASJONEN I BJUGN:
KIRKEN OG FRIVILLIGE MÅ FÅ RESSURSER TIL Å MØTE KRISESITUASJONEN
- PRESSEN MÅ VISE VARSOMHET
-Den tragiske situasjonen i Bjugn kommune, der sju personer er mistenkt for et omfattende seksuelt misbruk av et stort antall barn, viser hvor påkrevet det er med ressurser som kan overføres til lokalmenigheter og det lokale hjelpeapparatet i krisesituasjoner. Det sier lederen for Kristelig Folkeparti, Kjell Magne Bondevik.
Begivenhetene i Bjugn er en tragedie for alle de impliserte, helt uavhengig av om de som anklages faktisk er skyldige eller ikke. Uansett er det mange mennesker, både barn og voksne, som vil ha et stort behov for kyndig hjelp til å få bearbeidet inntrykk og opplevelser.
Sokneprest Knut Kvidaland og hans medarbeidere har allerede stått i dette omsorgsarbeidet i flere dager, og bør få tilbud både om avlastning og bistand i det fortsatte arbeidet. Departementet og biskopen bør snarest finne fram til et opplegg for slik forsterkning, og oppmuntre såvel menigheter, som andre frivillige organisasjoner til å delta i arbeidet.
Enkelte aviser, særlig de såkalte middagsavisene, "fråster" i stoffet fra Bjugn på en måte som kan skape dype sår. Jeg vil derfor oppfordre til varsomhet i pressens dekning av saken, av hensyn til enkeltmennesker og et helt lokalsamfunn.
