
torsdag 8. august 1996 10:51:51
Barnevernets praksis
Norge er blitt dømt ved Menneskerettighetsdomstolen i Strasbourg. Heldigvis er ikke det noen dagligdags hendelse. Når det først skjer, er det derfor grunn til å stoppe og tenke seg om.
Domstolen har slått fast at menneskerettighetene ble brutt da moren Adele Johansen ble fratatt barnet sitt av barnevernet bare fem dager etter fødselen. Siden er hun blitt nektet kontakt med datteren hun fødte. Det er dette at barnevernet grep inn og hindret all videre kontakt mellom mor og barn fra et svært tidlig tidspunkt dommen gjelder. Menneskerettighetsdomstolen slår fast at barnevernet, selv om det fatter vedtak om å ta barnet midlertidig bort fra moren, må prøve å holde oppe en kontakt mellom barnet og de biologiske foreldrene. I denne enkeltsaken ble det nettopp brukt som argument mot gjenforening mellom mor og barn at det hadde gått så lang tid uten kontakt.
Det krever mye mot av et menneske i en kritisk livssituasjon å gå den lange veien til domstolen i Strasbourg med sin sak mot norske myndigheter. Det er forstemmende at det skulle være nødvendig. I lille Norge skulle det ikke være så stor avstand mellom enkeltmennesket og myndighetene at det var umulig å nå fram. Fordi moren orket å ta kampen opp har hun banet vei for andre, slik de forhåpentligvis vil slippe tilsvarende overgrep.
Statsråd Grete Berget var raskt ute med å slå fast at dommen ikke trenger å føre til endringer i det norske lovverket. Det kan nok være riktig, i og med at vi i løpet av de sju årene som er gått har fått en ny barnevernslov. Vi skulle likevel ønske at myndighetene stilte seg noe mer ydmyke overfor dommen. I etterkant må det komme en vurdering av om vekten legges på riktig sted i barnevernets praksis. Blir foreldrenes mulighet til å ha omsorg for sine egne barn prøvd lenge nok?
Blant annet på bakgrunn av at denne saken ble tatt opp i Strasbourg la Venstres Lars Sponheim fram forslag i Stortinget om at statsråden skulle redegjøre for erfaringene med barnevernsloven, med særlig vekt på den enkeltes rettsvern og barnevernets praksis når det gjelder midlertidig overtakelse av omsorg. Forslaget ble vedtatt med støtte fra alle partier ifjor vår. Så langt har ingenting skjedd. Nå er det på høy tid at statsråden melder sin ankomst til Stortinget, og inviterer til debatt. Nettopp det vil være et viktig uttrykk for vilje til å følge opp kjennelsen fra Menneskerettighetsdomstolen. Barnevernet utfører en vanskelig og i mange tilfeller nødvendig samfunnsoppgave. Det er selv tjent med debatt og åpenhet rundt retningslinjene for sitt arbeid. Slik kan det forhåpentligvis skapes mer tillit og dialog enn den konfrontasjon som har preget saken som nå ble endelig avklart.
