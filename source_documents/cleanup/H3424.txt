
Oslo, 20. mars 2001
Resolusjon fra pensjonistforum i Kristelig Folkeparti, 19.-20. mars 2001:
Evaluering av kontantstøtten
Vi anser det viktig at familiepolitikken får en fremtredende plass i årets valgkamp.
Med tilfredshet har vi konstatert at kontantstøtteordningen langt på vei har blitt et fleksibelt familietilbud. Undersøkelsen fra Statistisk sentralbyrå, som danner grunnlaget for forskningsresultatene, viser at ordningen har virket etter sine tre hovedhensikter: foreldrene bruker mer tid på barna, valgfriheten har økt og det har blitt mer rettferdig fordeling av overføringene. Rapporten forteller at det er 88 000 som mottar støtte. To av tre av disse barna blir passet av foreldrene. Det er bare 15 % som blir passet av dagmamma eller praktikant. I en del tilfeller stiller også besteforeldrene opp. Dette positive resultat av kontantstøtten har ikke kommet tilstrekkelig fram.
Vi har med interesse merket oss at det i Kristelig Folkepartis valgprogram er foreslått utvidet pappapermisjon. Sammen med kontantstøtten og forventet tilstrekkelig barnehagetilbud, tror vi at foreldrene vil få en reell valgmulighet, forutsatt at foreldrebetalingen blir akseptabel.
Vi beklager den negative og delvis villedende informasjonen som er kommet frem i media om kontantstøtten. Valget til høsten vil avgjøre om kontantstøtteordningen vil kunne bli videreført.
