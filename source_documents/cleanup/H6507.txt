
11.12.02
Bjarne Håkon Hanssen
Julegave til pensjonistene
- Dette er en gledelig overraskelse. Pensjonister og trygdede får med dette et lenge etterlengtet løft. For mange vil nok dette oppleves som årets julegave, sier sosialpolitisk talsmann Bjarne Håkon Hanssen etter at Ap fikk flertall i Stortinget for at pensjonister skal ha samme lønnsutvikling som andre.
Arbeiderpartiet fikk i onsdag flertall for sitt forslag om å ta igjen etterslepet fra pensjonistoppgjøret i juni 2002 før trygdeoppgjøret i 2003. Dette vil sikre pensjonistene samme lønnsutvikling som andre grupper i samfunnet. Det overraskende vedtaket skjedde under voteringen om sosialbudsjettet onsdag ettermiddag, der SV, Sp og Frp plutselig snudde og stemte for Arbeiderpartiets forslag, som de tidligere hadde varslet at de ville stemme imot.
Hanssen minner om at grunnbeløpet i Folketrygden har blitt underregulert gjennom mange år. Det var bakgrunnen for at Stortinget for tre år siden vedtok retningslinjer for regulering av grunnbeløpet. Likevel fulgte ikke Regjeringen disse retningslinjene klart nok opp under vårens trygdeoppgjør, slik at pensjonistene nok en gang kom ut som lønnstapere. Dette påpekte Arbeiderpartiet og varslet at partiet ville sørge for at neste års trygdeoppgjør må ta hensyn til etterslepet fra lønnsoppgjøret i år.
- Vi lovte å ikke hvile før vi fikk vedtatt at grunnbeløpet i Folketrygden skal reguleres i takt med inntektsutviklingen i samfunnet ellers. Det er dette vi følger opp nå, slik at ingen skal være i tvil om at vi mener alvor med å sikre pensjonistene en akseptabel inntekt, understreker Hanssen.
På tross av denne forsikringen i vår, ble Arbeiderpartiet utsatt for kritikk fordi partiet ikke ville sende pensjonistoppgjøret tilbake til Regjeringen. Partiet mente dette ville være en utidig inngripen i Regjeringens ansvarsområde, fordi det er Regjeringens ansvar å forhandle med pensjonistorganisasjonene, sørge for et brukbart oppgjør og komme fram til et riktig kronetillegg.
- Mange beskyldte oss da for å være for formalistiske. Men ved å stå rakrygget på vårt standpunkt om å få på plass krystallklare retningslinjer og ta saken opp i den rette sammenheng, har vi altså vunnet fram til slutt. For pensjonistene betyr dette at årets lønnsoppgjør må regnes med i neste trygdeoppgjør, og det vil gi en betydelig økning av grunnbeløpet, sier Bjarne Håkon Hanssen.
