
19.7.2003
Jens Stoltenberg på Utøya:
Fempunkts-plan for bedre skole
Arbeiderpartiets leder, Jens Stoltenberg, sa i sin tale til AUFs sommerleir på Utøya i dag at Arbeiderpartiet vil gå inn for at heldagsskolen gjennomføres i denne stortingsperioden. Stoltenberg lanserte partiets fempunkts-plan for en bedre skole.
- Vi må tenke nytt i forhold til hvordan skoledagen organiseres. Vi ønsker lengre skoledager, men mer fleksibel undervisning og leksehjelp på skolen, kombinert med økt samarbeid mellom skole og frivillige organisasjoner, slik at elevene både får et bedre undervisningstilbud og et bedre aktivitetstilbud.
- Heldagsskole betyr lengre skoledag, men samtidig kan barna bruke kvelden og fritiden til lek og samvær med venner og familie. I alle fall deler av skolefritidsordningen (SFO) må integreres i skoledagen. Målet må være at alle får tilbud om gratis SFO midt på dagen, som en del av det samlede offentlige skoletilbudet. Heldagsskole vil gi mer tid til skole og mer tid til familien, sa Stoltenberg.
De fire andre punktene i Arbeiderpartiets plan for en bedre skole er:
· Lese- og skrivetrening fra 1.klasse
· Opprusting av skolebyggene
· Bedret kunnskapsnivå i basisfagene
· Et kraftig nei til privatisering av skolen
- Vi må heve kunnskapsnivået i skolen. Spesielt må elevene bli flinkere i basisfagene norsk, matematikk og engelsk. De siste årene har vi gitt skolen mange nye oppgaver. Det ser ut til å ha gått ut over kunnskapsnivået i de mest grunnleggende skolefagene.
Vi ønsker derfor flere skoletimer og ikke færre skoleår, slik utdanningsminister Kristin Clemet har signalisert. Vi trenger også økt lærerkompetanse i disse fagene, spesielt innenfor matematikk.
- Dagens 3. klassinger i leser dårligere enn det 2.klassinger gjorde for 10 år siden. Norge skårer dårligere når det gjelder leseferdigheter enn andre land det er naturlig å sammenlikne seg med. Alle 1. klassinger må derfor få lese- og skrivetrening tilpasset sitt nivå, og innenfor en ramme som er tilpasset det modenhetsnivå 6-åringer er på.
I talen sin på Utøya tok Stoltenberg også et kraftig oppgjør med Fremskrittspartiet:
- Fremskrittspartiet er og blir et høyreparti, som står for en politikk som vil gi mindre fellesskap og større forskjeller. Men ikke noe parti har skifter så ofte og så raskt mening som Fremskrittspartiet. Ja, ofte har partiet to forskjellige standpunkter i samme sak samtidig. Å diskutere med Carl I. Hagen er som å delta i OL-øvelsen "skyting på bevegelig mål".
