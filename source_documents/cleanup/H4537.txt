
24. juni 1997
Kvinnepolitisk styre
Fremskrittspartiet vil rasere velferds-Norge
Uttalelse fra Arbeiderpartiets kvinnepolitiske styre vedtatt 24. juni 1997
I Arbeiderpartiets politikk og ideologi er likestilling mellom kjønnene og høy kvinnedeltakelse i arbeids- og organisasjonsliv en grunnleggende målsetting. Mange aktive kvinner i lokal- og rikspolitikken har i de seneste tiår satt saker som angår kvinner på dagsorden i politikken. Mange kvinner i politikken er en forutsetning for aktivt likestillingsarbeid og for arbeidet for de saker kvinner tradisjonelt er opptatt av - omsorg for barn, unge og eldre, utdanning og en sterk velferdsstat.
Arbeiderpartiets kvinnepolitiske styre ser derfor med stor bekymring på at kvinneandelen på Stortinget vil bli kraftig redusert hvis Fremskrittspartiet kommer inn med 2 kvinner og 22 menn. Det er slik gruppa vil se ut hvis meningsmålingene fra mai holder fram til valget. Mens kvinner utgjør over halvparten av velgermassen, vil Frps gruppe med denne målingen kun få 8,3 % kvinner.
Rasering av offentlig sektor
En ny meningsmåling viser at kvinner i offentlig sektor i større grad enn tidligere kan tenke seg å stemme på Frp. Kvinner som jobber i og er avhengig av en sterk offentlig sektor kan altså tenke seg å stemme på et parti som har som erklært målsetting å redusere offentlig virksomhet i størst mulig grad. I programmet sier Fremskrittspartiet:
«Fremskrittspartiet vil privatisere offentlig vareproduksjon og tjenesteyting.»
«Fremskrittspartiet mener at det er en offentlig oppgave å sikre alle en viss minimumsstandard, men at det ikke er tilstrekkelig ressurser til dette, dersom velferdsgoder også skal deles ut til de mange som ikke trenger dem.».
«Fremskrittspartiet vil stanse en utvikling som går i retning av at offentlig ansatt personell overtar familiens naturlige sosiale funksjoner. Dette gjelder eksempelvis oppdragelse av barn og ungdom og omsorg for eldre og syke.»
I realiteten innebærer helheten i Frp's program en rasering av offentlig sektor og dermed også velferdsstaten.
Nedleggelse av kommunenes helse- og omsorgstilbud
I et Frp-styrt samfunn blir kvinners arbeidsplasser svært usikre. Carl I. Hagen uttalte i sin tale til Frp's landsmøte at hans favorittkommune er Lakewood i USA med 8 ansatte. Lakewood har omtrent like mange innbyggere som Drammen. I dag er det ca. 3 300 ansatte i Drammen kommune, i motsetning til i Frp's drømmesamfunn der kommunen vil ha 8 ansatte. I klare tall vil det si at i underkant av 3 300 mennesker vil miste jobben i kommunal sektor! Når vi vet at kvinner utgjør en stor andel av ansatte i offentlig sektor, er det ikke vanskelig å tenke seg hvem dette vil gå sterkest utover.
Arbeiderpartiets målsetting er å styrke omsorgen for eldre og å bedre helsetilbudet. Det betyr at vi trenger enda flere i arbeid i det offentlige helse- og omsorgstilbudet. Blant annet vil vi opprette 12 000 flere årsverk i den hjemmebaserte omsorgen og heldøgnspleie og -omsorg i de neste fire årene.
Kvinnene tilbake til kjøkkenbenken
Fremskrittspartiet ønsker å fjerne alle støtteordninger til barnehager. En naturlig konsekvens av dette vil være at en av foreldrene vil være nødt til å slutte i jobb. I svært mange familier blir det da kvinnen som blir hjemmearbeidende, først og fremst fordi kvinner i de fleste familier tjener minst. Hvordan enslige foreldre skal kunne forsørge familien blir med en slik politikk en gåte. Samtidig sier Frp at de vil satse på helse og eldre. Men med en familiepolitikk som fører kvinnene tilbake til kjøkkenbenken er det umulig å få løst de store oppgavene i helse- og eldresektoren. For hvem er det som jobber i helse- og eldresektoren? Jo, kvinner, og da må vi ha tilstrekkelig med barnehageplasser. Arbeiderpartiet har som mål å sikre full barnehagedekning innen år 2 000. Da må vi øke satsingen på barnehagesektoren, ikke fjerne subsidiene slik Frp har programfestet.
Distriktene dør ut
I sitt program sier Frp: «...den enkelte borger har ikke krav på de samme offentlige eller private tjenesteytelser uten hensyn til hvor man er bosatt og uten hensyn til omkostningene for samfunnet». Dette er ikke bare svært distriktsfiendtlig, men også en trussel mot kvinners arbeidsplasser og folks levekår i distriktene. Vi vet at offentlig tjenesteyting i distriktene er helt nødvendig for at alle i Norge uavhengig av bosted skal ha like gode levekår og velferdstilbud.
Mener Frp at en 80-åring skal tvinges til å flytte til sentrale strøk på leting etter sykehjemsplass, fordi hun eller han ikke har krav på å få omsorgs- og helsetilbud i hjembygda?
Likestilling i full revers
Vi konstaterer i tillegg at Frp vil oppheve likestillingsloven, nedlegge likestillingsombudet og fjerne all kjønnskvotering. Dette er et alvorlig tilbakeslag for det kvinner har kjempet fram gjennom et helt århundre og som har gitt resultater i politikken.
Arbeiderpartiet står for en helhetlig omsorgspolitikk som sikrer gode velferdstilbud som tar vare på barns, eldres og funksjonshemmedes behov for omsorg og pleie samtidig som det sikrer kvinner arbeid. Gode omsorgstilbud er vesentlig for at foreldre og pårørende skal føle trygghet i hverdagen. Kvinners økonomiske selvstendighet og egenverd styrkes gjennom deltakelse i arbeidslivet. Kvinner trengs i arbeidslivet. Uten kvinner vil velferds-Norge stoppe opp.
Mens Fremskrittspartiet vil rive ned velferdsstaten og reversere likestillingen mellom kvinner og menn, vil Arbeiderpartiet fortsatt sikre gode offentlige velferdstilbud til alle og videreføre likestillingsarbeidet som har gjort at kvinners stilling i det norske samfunnet er styrket.
