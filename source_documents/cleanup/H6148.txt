
17.09.02
KrFK
KVINNERS PENSJONSRETTIGHETER MÅ SIKRES
Pensjonskommisjonen har lagt fram en foreløpig rapport. I rapporten skisseres to mulige veivalg.
Den ene modellen er basert på en lik statlig basispensjon for alle, avhengig av botid i Norge, men ikke av inntekt. Tilleggspensjon sikres gjennom supplerende tjenestepensjon eller individuelle pensjonsavtaler.
Den andre modellen går ut på at Folketrygden reformeres slik at det blir en klarere sammenheng mellom arbeidsinntekt og pensjon. Det vil si at det er den totale arbeidsinntekten gjennom hele livet som avgjør pensjonens størrelse.
I dagens Folketrygd er det de 20 beste inntektsårene som avgjør pensjonens størrelse, samt at man har 40 års opptjening. Kvinner har fremdeles et annet arbeidsmønster enn menn. Gjennom livsløpet varierer de mellom å være hjemmeværende, arbeide deltid og arbeide full tid. De arbeider i mindre grad overtid. Årsaker er at de fortsatt tar hovedansvaret for familien og arbeidet i hjemmet. På denne måten reduserer kvinnene sin samlede arbeidsinntekt.
Kristelig Folkepartis Kvinner vil arbeide for at kvinner skal få en god pensjon selv om de tar ansvar i hjemmet. En pensjonsmodell som bygger på livsløpsinntekt må ta hensyn til at kvinner og menn har forskjellig arbeidsmønster, og verdsette kvinners valg.
