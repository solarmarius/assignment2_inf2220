
9. juni 2004
Pressenotat fra Finn Kristian Marthinsen (saksordfører KrF), Trond Helleland (H) og Trine Skei Grande (V)
Pressenotat
Rettferdighet for fester og grunneier
Høyre, Kristelig Folkeparti og Venstre har blitt enige om en modell for innløsning av festede tomter som sikrer at festerne får kjøpe tomten til 40 pst av verdien (fratrukket investeringer gjort av fester). Dette sier Marthinsen (KrF), Helleland (H) og Grande (V).
- Festerne får mulighet til å eie både "gård og grunn". Grunneierne får en pris for tomten som reflekterer at feste er et hefte på eiendommen og som oppfyller Grunnlovens krav om full erstatning. Dette sier regjeringspartiene.
Innløsningsrett
Innløsningsrett gjelder både for tomter festet bort til hus og hytte. Unntak for innløsning gjelder dersom:
· Tomten ligger på statens grunn i Finnmark.
· Tomten ligger i bygdeallmenning.
· Tomten er festet bort til fritidshus og tomten hører til en landbrukseiendom. Unntaket gjelder kun der festeinntektene utgjør 10 prosent eller mer av gårdens totale næringsinntekt.
Fastsetting av innløsningspris
En festet tomt kan innløses til 30 ganger oppjustert årlig festeavgift dersom partene blir enige om dette.
Dersom partene ikke blir enige om at tomten skal innløses etter ovennevnte sjablongregel, skal innløsningsprisen fastsettes etter følgende skjønnsbaserte regel.
· Man tar utgangspunkt i råtomtverdien på innløsningstidspunktet. Fra tomteverdien trekkes verdien av de investeringer som er gjort av fester.
· Innløsningsprisen settes til 40 % av resterende.
I proposisjonen foreslås en regel for minste innløsningssum på 50.000 kroner. Denne bestemmelsen foreslås fjernet som en følge av at man foreslår en skjønnsbestemmelse.
Rett til forlengelse
Det gis en generell rett til forlengelse av festekontrakten på samme vilkår som før.
