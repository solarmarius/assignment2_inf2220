
Mandag 12. mai 1997
Sentralstyret i Kristelig Folkeparti:
LOKALDEMOKRATIET PÅ SVALBARD BØR STYRKES
INNENFOR RAMMEN AV SVALBARD-TRAKTATEN
1. Sentralstyret i KrF vil understreke viktigheten av at lokaldemokratiet på Svalbard blir styrket innenfor rammen av Svalbardtraktaten og de spesielle juridiske forhold den medfører for øygruppen.
2. Utøvelsen av den norske suvereniteten på øygruppen må videreføres. Norsk lovverk må i størst mulig grad gjøres gjeldende på Svalbard.
3. Hovedområder for næringslivet på Svalbard vil fremdeles være kulldrift, forskning og turisme. Næringsaktivietene må gis utviklingsmuligheter i et balansert forhold til de spesielle miljø- og naturverninteressene på øygruppen. Det bør stimuleres til utvikling av nye muligheter innen fiske, fangst og oppdrett. Næringslivet som helhet må videreutvikles innenfor rammen av en fremtidig bærekraftig utvikling.
4. KrFs verdigrunnlag i familiepolitikken må være en av hovedmålsetningene på Svalbard. Som et ledd i dette må arbeid og boligpolitikk legges til rette på en rettferdig måte for både private og offentlige ansatte. Et familievennlig samfunn må være en hovedmålsetning.
5. Spørsmål om avvikling av åremålstilsetting i enkelte stillingskategorier må vurderes.
6. Helsetjenesten er av spesiell betydning på grunn av øygruppens geografiske beliggenhet og klimatiske forhold. Helsetjenesten må styrkes i samsvar med endrede behov.
7. Statlige overføringer vil i overskuelig fremtid være nødvendig, og må bidra til å sikre norsk suvernitet og samtidig danne basis for sikring av arbeidsplassene.
