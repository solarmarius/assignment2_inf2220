
2.12.2004
Stortingsrepresentant Morten Lund (Sp)
Glad for at noe av støtten til nettleie opprettholdes
Ved avgivelse av fagbudsjettet for Olje- og energidepartementet i dag er det klart at stortingsflertallet opprettholder ordningen med tilskudd til utjevning av nettleie med 17,5 mill. kroner for 2005.
?Jeg er glad for at ordningen opprettholdes på statsbudsjettet, sier Senterpartiets finanspolitiske talsmann, Morten Lund. 17,5 mill. kroner er imidlertid under det halve av bevilgningen som gjelder i år. Det betyr at langs færre strømkunder vil få glede av ordningen. Senterpartiet foreslo å opprettholde dagens bevilgning på 40 mill. kroner. Det er imidlertid svært viktig at Regjeringen ikke lykkes med å fjerne hele utjevningsordningen. Da hadde det vært tyngre å gjenopprette den.
Ordningen for utjevning av nettleie bidrar på en svært målretta og effektiv måte til å utjevne forskjellene i overføringstariffer. I de områdene av landet der det er særlig dyrt å bygge og vedlikeholde strømnettet på grunn av vanskelig geografi, kan nettleia komme helt opp i 45 øre per kWh, mens gjennomsnittskunden betaler ca 20 øre i nettleie. Tilskuddsordningen har i 2004 bidratt til at de 50 000 abonnentene som har den høyeste nettleia her i landet, har fått nettkostnadene redusert. Dette har betydd mye både for privatkunder og for bedrifter.
Nettselskaper der kundene har blitt tilgodesett over denne ordningen i 2004: Tysnes kraftlag, Hjartdal Elverk, Trønder-Energi Nett AS, Rødøy-Lurøy Kraftverk AS, Jondal energiverk, Sjøfossen energi AS, Vang Energiverk, Skjerstad kraftlag AL, Hemne Kraftlag AL, Fjelberg kraftlag, Fitjar Kraftlag PL, Suldal Elverk, Uvdal Kraftforsyning AL, Modalen kraftlag BA, Fusa Kraftlag, Bindal Kraftlag AL.
