
19. oktober 2000
Signe Øye
Innskuddsbasert pensjon på plass
Stortinget behandlet torsdag lov om innskuddsbasert pensjon. Signe Øye er glad for denne ordningen som forhåpentligvis vil gi langt flere arbeidstakere tjenestepensjon.Men hun beklager at sentrumspartiene sammen med Høyre og Fremskrittspartiet har svekket loven i forhold til arbeidstakerne. Her et presseutdrag av Signe Øyes innlegg i debatten i Stortinget 19. oktober 2000.
Nesten en million arbeidstakere i Norge har i dag ingen pensjon ut over det folketrygden gir av ytelser når man blir pensjonist. Og for mange blir det en ubehagelig overraskelse. For det er slik at bare de aller lavest lønte i dag.får en pensjon fra folketrygden som står noenlunde i forhold til den lønna man hadde som yrkesaktiv. Men det kan Stortinget i dag bidra til å gjøre noe med når lov om innskuddspensjon nå blir vedtatt og iverksatt.
Dette er en ny mulighet for nesten en million arbeidstakere. Det er Arbeiderpartiet svært glad for. Med innskuddspensjon vil det bli enklere å få til pensjonsordninger i flere bedrifter, slik at flest mulig arbeidstakere kan sikre seg en bedre pensjon enn det folketrygden kan gi. Når innskuddspensjon med skattefritak er på plass, håper vi at flere arbeidsgivere vil opprette en pensjonsordning for sine ansatte. Denne loven er derfor en seier for de arbeidstakerne som ennå ikke har fått en tjenestepensjon. Bare framtiden vil vise om arbeidsgiverne er villige til å gi arbeidstakene som i dag er uten pensjonsordninger, muligheter til å komme med i innskuddspensjonsordningen.
Arbeiderpartiet fikk pensjons-juling, kunne vi lese i Finansavisen 13.10.00.
Nei, det er ikke riktig. Arbeiderpartiet er glad for at vi nå får igjennom loven. De som fikk juling av Fremskrittspartiet, Høyre og Sentrumspartiene, er de arbeidstakere som i framtiden forhåpentligvis skal være med i ordningen om innskuddspensjon. For i forhold til det forslaget som Regjeringen la fram, er reglene blitt endret på en rekke vesentlige punkter. Det vil svekke arbeidstakernes muligheter til å oppnå en best mulig pensjon når pensjonsalderen kommer. Men her er det tydelig at hensynet til arbeidsgiverne er mye mer vektlagt enn hensynet til arbeidstakeren og den som skal motta pensjon i framtida.
I mange av de bestemmelsene der flertallet har et annet syn enn Arbeiderpartiet, har de bedt Regjeringen om å komme tilbake med nye forslag. I og med at dette er en lov som er svært komplisert og at forslagene må være gjennomførbare, ikke bare på papirer, men også i praksis, er mulighetene for at vi kanskje får en ny ekstraomgang derfor tilstede. Arbeiderpartiet tar gjerne omkamp på disse viktige områdene.
Ordningen med innskuddspensjon svekkes på vesentlige områder:
· Det gjelder muligheten for å ha parallelle ordninger
· Lukkingsadgangen av ordningen
· Nullgarantien i ordninger der foretaket står for investeringsvalget
· Fleksibilitet i innskuddsplanen
Parallelle pensjonsordninger
I Regjeringens forslag er det ikke mulig å ha parallelle ordninger i samme bedrift. Flertallet går likevel inn for at det skal tillates.
Arbeiderpartiet mener at det vil være svært vanskelig å sikre likebehandling hvis de ansatte ikke er medlemmer i samme ordning. Parallelle ordninger vil være bygd på ulike prinsipper. Vi ønsker ikke å åpne for at de som har arbeidet i bedriften en stund og nyansatte skal tilbys forskjellige pensjonsordninger. Vi har ikke tro på at det skaper et godt arbeidsmiljø i bedriften. Vi ønsker heller ikke at noen av de ansatte, for eksempel de høytlønte, skal kunne tilbys en bedre ordning enn andre ansatte i samme bedrift.
