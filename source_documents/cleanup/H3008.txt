
Onsdag 4. februar 1998
Stortingsrepresentant Bror Yngve Rahm:
PARALYMPICS HAR KRAV PÅ Å BLI DEKKET
-NRK bør omgående gjøre om beslutningen sin om ikke å sende egne medarbeidere for å dekke Paralympics-lekene. Det vil være en skam dersom Norges fremste og viktigste nyhetsmedium prioriterer bort et idrettsarrangement av denne typen. Under gruppemøtet til Kristelig Folkepartis stortingsgruppe i ettermiddag, ble det uttrykt både forskrekkelse og forargelse over denne beslutningen. Det sier stortingsrepresentant Bror Yngve Rahm (KrF, Telemark).
-Når man ser hvordan NRK ellers rydder sendeflatene både i radio og fjernsyn for å dekke sportsbegivenheter der friske og ressurssterke utøvere står i fokus, er det direkte pinlig å være vitne til hvor nonchalant man forholder seg til et arrangement der utøverne uten unntak er mennesker som fører en daglig kamp mot funksjonshemninger eller konsekvenser av ulykker de har vært utsatt for. Det er et utrolig sterkt signal NRK sender på denne måten, og signalet kan bare forstås på én måte: Funksjonshemmede betraktes som mindreverdige individer, sier Bror Yngve Rahm.
KrF-representanten sier han ikke har noen forståelse for NRK-ledelsens økonomi-argument når det gjelder denne beslutningen. -Det kan umulig komme som en overraskelse på NRK at Paralympics arrangerer etter de olympiske vinterlekene. Man fikk heller spare inn litt på hvor mye man vil bruke på andre arrangementer. Det må være nokså pinlig for NRK at det nå arrangeres kronerullinger rundt om i landet for å sikre at Paralympics blir dekket. Jeg tror det skal bli vanskelig for statskringkastingen å overbevise folk om at det med økonomi er den egentlige årsaken til denne beslutningen, sier Bror Yngve Rahm.
