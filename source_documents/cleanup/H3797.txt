
5.11.98:
SAMLET SP-GRUPPE STEMMER MOT VETERINÆRAVTALEN
Senterpartiets stortingsgruppe vedtok torsdag enstemmig å gå imot veterinæravtalen med EU. Dette er i tråd med vedtak i partiets landsstyremøte i mars, der stortingsgruppen ble bedt om å stemme nei i denne saken. Det samsvarer også med Sp's tidligere stemmegivning i Stortinget.
Veterinæravtalen innebærer blant annet at Norge må oppgi sin grensekontroll mot andre EØS-land og bli en del av EUs indre marked når det gjelder handel med kjøtt og levende dyr. For norske forbrukere betyr dette en økt smitterisiko som Senterpartiet ikke er villig til å godta.
Siste gang veterinæravtalen var oppe til behandling i Stortinget (18. juni 1997), stemte Senterpartiet, KrF, Venstre og SV mot avtalen. Siden dette har tunge instanser som Statens Helsetilsyn, Statens institutt for folkehelse, Forbrukerrådet og Den norske veterinærforening advart mot avtalen.
Drøyt 30 kommunestyrer har til nå behandlet saken, og sagt nei til veterinæravtalen. I de aller fleste kommunene som har hatt saken oppe, går samtlige eller nesten samtlige partier mot avtalen.
Senterpartiets parlamentariske leder, Johan J. Jakobsen, utfordrer nå til en tilsvarende bred samling i Stortinget bak et nei til avtalen. Han håper at Arbeiderpartiet, Høyre og Fremskrittspartiet lar seg påvirke i positiv retning av nye faglige uttalelser samt av den sterke og tverrpolitiske motstanden lokalt.
