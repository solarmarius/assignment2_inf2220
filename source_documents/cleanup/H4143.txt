
onsdag 23. oktober 1996 14:21:45
Fra Venstres Pressekontor, onsdag 23. oktober:
Gro går, regimet består
Gro Harlem Brundtland går av som statsminister, men Arbeidarparti-regimet blir værende som før. Det er ingen grunn til å overdramatisere de politiske virkningene av statsministerskiftet.
Med partileder Thorbjørn Jagland i spissen for Arbeiderparti-regjeringen blir det meste som det har vært før. Partiet for styring og administrasjon holder fram sin kurs. Stat og Parti vil fortsatt gå opp i en høyere enhet. Kan hende vil fagbevegelsen, representert ved Yngve Haagensen og LO, få en enda fastere hånd på rattet i styringen av Norge.
Som politisk leder i Norge vil Gro for alltid bli stående som en av de aller største. I parlamentarismens tid har Einar Gerhardsen stått i spissen for fire regjeringer. Venstres foreløpig siste statsminister, Johan Ludwig Mowinckel, hadde tre regjeringsperioder i mellomkrigstiden. Det samme har altså Gro hatt, men i en helt annen og trolig mye vanskeligere tid. Hennes personlige innsats som leder må vurderes svært høyt. Hun er også den eneste norske statsminister som er blitt en viktig lederfigur i internasjonal sammenheng. Mye tyder på at hun de siste årene har opplevd seg som for stor for norsk politikk. Under en annen parlamentarisk situasjon hadde nok sider ved denne lederstilen blitt tatt ille opp av opposisjonen i Stortinget. Med Thorbjørn Jagland som sjef vil regjeringen trolig ha en noe mer ydmyk profil i forhold til sine folkevalgte oppdragsgivere.
Det ville overraske mye om ikke statsministerskiftet på kort sikt styrker oppslutningen om Arbeiderpartiet. Det tilsvarende partilederskiftet fra Gro til Jagland kom for fire år siden i en svært kritisk situasjon. Partisliterne jublet hver gang meningsmålingene viste 30-talet for Arbeiderpartiet. Thorbjørn Jagland hadde stor suksess i sitt første lederår, og løftet partiet fram til et etter forholdene godt valgresultat.
Opposisjonen ser nok Jagland som en mer likeverdig konkurrent - både i valgkamp og i det daglige parlamentariske liv. Det er imidlertid ingen grunn til å undervurdere Jagland som politiker og leder. Han vil på alle måter nå sette dagsorden for norsk politikk. Det er fortsatt lang vei fram til Arbeiderparti-regimet blir utfordret av en kraftfull opposisjon. Så lenge parlamentarismen mer eller mindre er satt ut av spill får ikke Jagland prøvd seg ordentlig som statsminister. Men kanskje er det riktig som enkelte politikere nå spår, at den dagen rykker nærmere når Arbeiderpartiet faktisk blir utfordret av en regjeringsvillig opposisjon.
