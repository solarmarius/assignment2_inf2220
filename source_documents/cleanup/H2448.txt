
Torsdag 8. september 1994
Parlamentarisk nestleder Solveig Sollie (KrF) i Hjartdal:
DRAMATISKE EU-KONSEKVENSER FOR JORDBRUKET
-Det vil få dramatiske konsekvenser for norsk landbruk dersom Norge sier ja til EU-medlemskap. Sysselsettingen i landbruket vil nærmest gå i null, ettersom flertallet av de bøndene som blir igjen, vil være avhengig av inntekter utenom bruket for å greie seg. Hva dette vil bety for bosettingen i distriktene og fir matvaresikkerheten i Norge, kan enhver tenke seg. Det sa Kristelig Folkepartis parlamentariske nestleder Solveig Sollie på et møte i Hjartdal torsdag kveld.
-Det såkalte "dråpekartet" som landbruksministeren har lagt fram, og som definerer områdene for "nordlig landbruk", bare viser hva slags avmakt norsk landbruk vil ha overfor EU-ledelsen i Brüssel. EU lar Norge aller nådigst få lov til å bruke av sine egne midler til å støtte en del av sitt eget landbruk, men kun etter kriterier som EU har godkjent. Dette fører til at de områdene som får nordlig støtte, og som utgjør omlag halvparten av norsk landbruk, nok kan få kompensert de verste ulempene ved et eventuelt norsk EU-medlemskap, vel og merke dersom det er politisk vilje til dette i Norge. Men resten, som også utgjør nesten halvparten av landbruket, vil få sin støtte vesentlig redusert, og jeg er redd mange bruk ikke vil overleve dette, sa Solveig Sollie i foredraget sitt.
Hun la til at hun hadde vanskelig for å se hvilke kriterier som har avgjort hva som skal ligge innenfor eller utenfor støtteområdene.
-Når grensen går midt gjennom kommunen, som i Kvinesdal, kan det nesten virke som om man har brukt "tenk på et tall"-metoden, sa hun, men la til at hun er overbevist om at regjeringen har gjort sitt beste for å få til et kart som omfatter så mye som mulig.
-Problemet er bare at en felles landbrukspolitikk i EU rett og slett ikke kan tillate ordninger som gir gode nok løsninger for Norge, sa Solveig Sollie på møtet i Hjartdal torsdag kveld.
