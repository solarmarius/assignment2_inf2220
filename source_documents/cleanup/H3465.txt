
30.03.01
Stortingsrepresentant Elsa Skarbøvik kommenterer Stortingsmelding nr. 32 om faget Kristendomskunnskap med religions- og livssynsorientering.
KRL som kunnskapsfag
Regjeringen ønsker å endre navnet på dagens KRL-fag til Tro og livssyn. - Dette bryter med intensjonene bak faget. KRL er et kunnskapsfag på linje med andre fag, ikke opplæring til tro. Dette uttaler stortingsrepresentant og medlem i kirke-, utdannings- og forskningskomiteen, Elsa Skarbøvik (KrF).
Evalueringer av faget viser at det fungerer godt i skolen. Det er bred enighet blant foreldre om at det er viktig med noe felles undervisning i faget om ulike religioner og livssyn. Kristendommen har satt sitt preg på livsnormer, forestillinger, språk og kunst opp gjennom historien. Som en del av vår felles kulturarv ser KrF det derfor som viktig at kristen tro og kristent verdigrunnlag holdes levende.
- Kristendommen bør derfor fortsatt være den sentrale religionen i faget, sier Skarbøvik.
Regjeringen sier i Stortingsmelding nr. 32 om KRL-faget at den begrensede fritaksretten skal sikres gjennom bedre informasjon til foreldrene og et enkelt meldingsskjema.
- KrF synes også kontakten mellom skole-hjem kan bli bedre, og mener informasjonen bør bli mer tydelig om hva faget innebærer. Vi ser behovet for en fortsatt delvis fritaksrett, særlig i småskolen, men ønsker ikke fullt fritak. Dette vil undergrave det samlende ved faget. Før KRL kom, var det kun 5% som hadde fritak fra det som var et kristendomsfag. Tros og livssynssamfunn utenfor Den norske kirke har fått bedre vilkår for sine religioner i faget siden den tid, sier Elsa Skarbøvik.
- Det kan virke som om de minste barna lærer for mye om andre religioner for tidlig. Derfor vil KrF vurdere forslaget fra regjeringen i Stortingsmeldingen om at det bare skal undervises i de livssyn som er representert i klassen, sier Skarbøvik.
- For at faget skal bli best mulig, er det viktig at vi fortsatt prioriterer etterutdanning av lærere. Det er nødvendig, da det fortsatt er få lærere som har utdanning i dette relativt nye faget. Dette uttaler Elsa Skarbøvik.
