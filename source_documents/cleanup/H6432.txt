
06.12.02
Ingrid Enger (Sp)
Energi- og miljøbudsjettene avgitt i dag: Skibladner får midler, ikke Dovrefjell
-Av de lokale sakene er det svært hyggelig at det nå blir satt av midler til Skiblader gjennom en post for fartøyvern. Vi hadde imidlertid håpa at det også kunne blitt flertall for midler til naturinformasjon og oppsyn i forbindelse med den nyoppretta nasjonalparken på Dovrefjell, sier Inger Enger.
Senterpartiet foreslår i budsjettinnstillinga å sette av 4,3 millioner ekstra til Statens naturoppsyn, slik at det kan opprettes stillinger i Dovrefjell-Sunndalsfjella nasjonalpark. -Dette har dessverre ikke flertallet støttet, men vi har fått støtte til prinsippet om at de som skal drive informasjon og tilsyn i nasjonalparkene bør ha forankring i lokalsamfunnene, og at oppgaver gjerne kan løses ved å kjøpe tjenester fra lokalt fjelloppsyn. Bare Senterpartiet foreslo midler til stiftelsen i-Nardo.
Senterpartiet er bekymra for de store kuttene Regjeringa og Fremskrittspartiet gjennomfører innenfor Statens kartverk. Dette vil gå ut over den digitale landkartlegginga, og det vil bli et press for å legge ned fylkeskartkontor. I årets budsjett er det også en ny og svært uheldig tendens når bevilgningene til rovvilterstatninger øker, mens midlene til forebyggende tiltak går ned.
Når energi- og miljøbudsjettene skal behandles på torsdag kommer Senterpartiet til å foreslå å utrede en tilskuddsordning for støtte til installasjon av vann- og luftbåren oppvarming i boliger og offentlige bygg. Det vil være et viktig bidrag for å stimulere til å ta i bruk nye oppvarmingskilder og redusere bruken av dyrbar strøm og forurensende olje, sier Inger Enger avslutningsvis.
