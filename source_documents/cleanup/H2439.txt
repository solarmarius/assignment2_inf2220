
Tirsdag 8. mars 1994
KrFK-leder Aud-Inger Aure:
LIKESTILLINGSKAMPEN ER SLETT IKKE SLUTT
-Jeg blir både opprørt og oppgitt når jeg hører kvinner si at det ikke lenger er behov for å markere 8. mars, for nå er likestillingskampen vunnet. Dels tar disse kvinnene avstand fra fortsatt kvinnekamp, dels innkasserer de seieren andre har kjempet for. Jeg vil hevde at likestillingskampen på mange måter befinner seg i en kritisk fase! Det sa lederen for Kristelig Folkepartis Kvinner, Aud-Inger Aure, på et tverrpolitisk 8. mars-møte i Sykkylven tirsdag kveld.
-De som mener at kvinnene ikke har mer å kjempe for, bør se på situasjonen for sine eldre medsøstre, de som bare har en snau minstepensjon å klare seg på. De bør snakke med de kvinnene som opplever avstanden mellom snakket om "lik lønn for likt arbeid", og den daglige virkeligheten. De bør snakke med de mange kvinnene som er invalidisert og arbeidsuføre på grunn av belastningssykdommer, men som likevel ikke får uførhets-trygd fordi sentrale helsemyndigheter har bestemt seg for å gjøre terskelen for slik trygd høyere. Det er middelaldrende kvinner som må betale prisen for slike avgjørelser. Det er også kvinnene som rammes sterkest av at det blir innført stadig høyere egenandeler på ulike hjelpetjenester. Kvinner rammes hardere enn menn både ved at de lever lenger, og ved at de har svakere økonomi, sa Aud-Inger Aure.
-Jeg vil også utfordre dem som mener likestillingskampen er vunnet til å ta kontakt med innvandrerkvinnene og høre om det er deres inntrykk. Deretter bør de kontakte krisesentrene for voldtatte og mishandlede kvinner. Jeg tror det vil balansere oppfatningene en god del, sa Aud-Inger Aure på det tverrpolitiske 8. mars-møtet i Sykkylven tirsdag kveld.
