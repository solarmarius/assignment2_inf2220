
Fredag 22. april 1994
Stortingsrepresentant Ola T. Lånke (KrF) om utvidet foreldrepermisjon:
EN PAPIRBESTEMMELSE UTEN KONTANTSTØTTE
- Forslaget om to års ekstra permisjon i forbindelse med fødsel og adopsjon er positivt. Men dersom det ikke følges opp av en kontantstøtteordning, øker det ikke valgfrihet, og blir kun en papirbestemmelse.
Det sier Ola T. Lånke, kommunalpolitisk talsmann for Kristelig Folkeparti, i en kommentar til at Regjeringen i dag legger fram forslag til revisjon av arbeidsmiljøloven. Der foreslår Regjeringen at foreldre skal få rett til tre års permisjon ved fødsel og adopsjon. Den utvidede permisjonen er ulønnet og må fordeles likt mellom foreldrene.
- De fleste småbarnsforeldre vil ikke ha råd til å ta ut permisjonen. Regjeringens ønske om å gi foreldrene mulighet til velge å være hjemme, hilses velkommen. Jeg tror likevel ikke forslaget slik det foreligger nå, blir et tilbud for så mange. Skal valgfriheten bli reell, må den følges opp av en kontantstøtteordning slik Kristelig Folkeparti lenge har hevdet, understreker Ola T. Lånke.
