
Stortinget, 6. juni 2002
Arne Lyngstad, leder i medborger og forbrukerutvalget i Nordisk Råd
Lettere å studere i Norden
- Det bør bli lettere å studere i Norden. Derfor er jeg glad for at kirke, utdannings- og forskningskomiteen i Stortinget ber Regjeringen ta initiativ til en gjennomgang og modernisering av de nordiske avtaler på utdanningsområdet for å lette studentutveksling og godkjenning av utdanninger. Stortinget vil i nær framtid vedta dette. Det sier stortingsrepresentant Arne Lyngstad (KrF), leder i medborger og forbrukerutvalget i Nordisk Råd.
I Norden har vi utviklet et nært samarbeid også på utdanningsområdet gjennom utvekslingsordninger og faglig samarbeid. En rapport til Nordisk Ministerråd om Nordboeres rettigheter forteller oss at dette samarbeidet ikke fungerer tilfredsstillende.
- Mange opplever i dag problemer med å få godkjent utdanninger fra utlandet her hjemme. Det bør være et prinsipp at utdanninger fra utlandet bør godkjennes når disse er jevngode med tilsvarende fra norske institusjoner. Vi bør derfor utvikle en sterkere nordisk samordning av utdanning, eksamen og kompetansekrav. I tillegg til utdanningssamarbeid, bør en også nå innarbeide gjensidig godkjenning av nordiske fagbrev og betrakte disse som likeverdige. Dette er viktig for å få til et velfungerende arbeidsmarked i Norden, og sikre god kompetanse på arbeidskrafta, sier Arne Lyngstad.
