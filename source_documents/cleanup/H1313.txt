
FREMSKRITTSPARTIETS
STORTINGSGRUPPE
Fra stortingsrepresentant Lodve Solholm (FrP) Dato: 7/10 - 1999
Regjeringen innskrenker det kommunale selvstyret!
- Statsbudsjettet innebærer en ytterligere nedtrapping av det kommunale selvstyret, sier FrP's kommunalpolitiske talsmann, stortingsrepresentant Lodve Solholm, i en kommentar.
Bakgrunnen er regjeringens forslag om å redusere det kommunale skatteøret fra 18,1% til 17,1%.  Dette betyr at de øremerkede tilskuddene økes, og at kommunenes og fylkeskommunenes frie inntekter blir sterkt redusert, sier Solholm.
FrP vil ha en statlig finansiering av oppgaver som skole, eldreomsorg og helsetjenester. Dette vil redusere kommunenes inntektsbehov betydelig. - Men de oppgavene som kommunene skal løse må finansieres med frie inntekter, sier Solholm. Dette gir et incitament til kommunene om å velge de beste organisasjonsmessige løsningene, sier han.
- Frie inntekter gjør det også umulig for kommunene å bruke lobbyvirksomhet overfor statlige myndigheter. Kommunene vil selv måtte legge til rette for en høy skatteinngang for å skaffe penger til de kommunale arbeidsoppgavene. Dette gir samtidig en ansvarliggjøring av de lokale folkevalgte. De vil i mindre grad kunne skylde på staten, sier Solholm.
Sammen med bortfallet av overskuddsbeskatningen av aksjeselskap innebærer skattereduksjonen og økningen av de øremerkede tilskuddene at staten premierer kommuner med dårlig budsjettdisiplin og som er mest restriktive til næringsliv og arbeidsplasser.
- Hva som er fordelen med dette systemet er det ingen som kan gi noen god forklaring på, sier Solholm.
