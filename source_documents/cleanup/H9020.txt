
24.02.2005
Stortingsrepresentant Knut Storberget, Ap
- Vil ha lovforbud mot pyramidespill, utvidet erstatningsansvar for lederne av pyramidene, registreringsplikt og økt politiinnsats
Lovforbudet
- Det er ingen grunn til å vente på EU for å kunne lage et norsk lovforbud mot pyramidespill. Vi fremmet allerede i høst tiltak for å hindre at folk ble lurt av pyramideorganisasjoner som driver nettverkssalg, sier Aps justispolitiske talsmann, Knut Storberget. En utvidelse av lotterilovens paragraf 16 som forbyr pyramidespill, kan gjøre at organisasjoner som driver med såkalt nettverkssalg rammes av loven. Lovforbud vil ikke fange opp alt. Vi må vurdere en registreringsplikt for lignende virksomheter. Endelig må vi også gi muligheter for de som taper penger i slike systemer til å få tilbake sine midler.
Erstatningsplikt for ledere
Knut Storberget vil videre ha utvidet erstatningsplikt for lederne i organisasjonene. - Det er uholdbart at storfisken i disse organisasjonene som sitter på toppen og skummer fløten av å lure vanlige mennesker, og deres slekt og venner inn i slike organisasjoner, skal kunne stå frem i media i luksusboliger og med dyre biler. Storberget krever skjerpet politimessig innsats mot denne typen kriminalitet, og tok senest opp saken i en interpellasjon om økonomisk kriminalitet i Stortinget i forrige uke. Økokrim får årlig flere tusen hvitvaskmeldinger. Et fåtall følges opp. Mange av disse kan være knyttet til ulovlig pyramideselskaper. I 2003 dreide en melding på 160 millioner kroner seg om nettopp en pyramide. Politiet grep ikke fatt i saken.
Handlingslammelse i Regjeringen
Storberget mener et tiltak for å begrense pyramideorganisasjoner er at det bør vurderes om det skal innføres et system med tvungen registrering og at det må gies tillatelser for å drive slik virksomhet. - Regjeringen er motvillig og har stemt ned vårt forslag i Stortinget. Nå hjelper det ikke å vente på EU, Regjeringen må snarest legge frem forslag til lovendringer, sier Knut Storberget.
