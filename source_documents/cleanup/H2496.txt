
Tirsdag 13. september 1994
KrF-leder Kjell Magne Bondevik i Bergen:
EU-MEDLEMSKAP SVEKKER FOLKESTYRET
-Folkeavstemningen 28. november om Norge skal bli medlem av EU eller ikke, er ikke en avstemning om hvorvidt Norge skal tilhøre Europa eller ikke, men hva slags form det europeiske samarbeidet skal ha. Sier vi ja til norsk EU-medlemskap, sier vi ja til en samarbeidsform som betyr en sterk svekkelse av den folkestyre-tradisjonen som vi med rette er stolte av her i landet. Det sa Kristelig Folkepartis leder Kjell Magne Bondevik på en pressekonferanse i Bergen tirsdag ettermiddag.
Kjell Magne Bondevik nevnte flere grunner til at Kristelig Folkeparti sier nei til norsk medlemskap i EU: Dels fordi EU er utilstrekkelig overfor de utfordringer Europa og Norge står overfor, dels fordi unionsplanene fra Maastricht er for vidtfavnende og svekker folkestyret, dels fordi forhandlingsresultatet ikke ivaretar norske interesser godt nok.
-For min del er det svekkelsen av folkestyret som er den viktigste innvendingen mot norsk EU-medlemskap, og denne innvendingen blir bare sterkere og sterkere, sa Bondevik.
KrF-lederen la til at han har inntrykk av at enkelte trenger å bli minnet om at Europa er mer enn EU, og verden er mer enn Europa.
-Jeg føler meg virkelig som en europeer, men mener at å organisere Vest-Europa gjennom en union er forfeilet. Planene for en politisk union er omfattende og pålegger medlemslandene sterke bindinger. Jeg mener dette fører til negative følger for norsk utenrikspolitikk, demokrati og folkestyretradisjonen, sa Bondevik. Han minnet om at Maastricht-avtalen pålegger medlemstatene å "aktivt og uforbeholdent støtte Unionens utenriks- og sikkerhetspolitikk med en holdning preget av lojalitet og gjensidig solidaritet. De skal avstå fra enhver handling som er i strid med Unionens interesser, eller som kan skade dens effektivitet som en sammenbindende kraft i internasjonale forbindelser..."
-Alt i alt innebærer medlemskap i den Europeiske Union at det overføres makt fra den norske Regjering og Stortinget til EU-organer. Dette innebærer en maktoverføring fra direkte folkevalgte representanter og regjeringsmedlemmer til overnasjonale organer og embetsverk. Beslutningsmyndighet i flere saker flyttes fra Oslo til Brüssel, og det blir lengre avstand fra vanlige borgere og beslutningstakerne. Vi står overfor faren for maktkonsentrasjon. Vi har en stolt folkestyre-tradisjon i Norge. Derfor er det riktig når vi spissformulerer denne problemstillingen: Union eller folkestyre, sa Kjell Magne Bondevik på pressekonferansen i Bergen tirsdag kveld.
