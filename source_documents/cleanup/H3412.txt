
16. februar 2001
Felles pressemelding
fra Sentrumspartiene om Regjeringens forsvarsplan:
Verneplikten må ikke undergraves
- Det er uansvarlig å bygge ned verneplikten og nedtone de nasjonale forsvars- og beredskapsoppgavene slik Regjeringen foreslår, sier sentrumspartienes parlamentariske ledere i en første kommentar til regjeringen Stoltenbergs langtidsproposisjon om forsvaret. Kjell Magne Bondevik (KrF), Odd Roger Enoksen (SP) og Lars Sponheim (V) har sammen gitt denne umiddelbare kommentar til regjeringens forslag.
- Sentrumspartiene vil bidra til en omfattende reform som gir en helt nødvendig effektivisering og en framtidsrettet omlegging av det norske forsvaret, bl.a. gjennom en sterk slanking av staber og støttefunksjoner. Det trengs radikale grep for å få mer igjen for forsvarsbevilgningene. Forslaget fra Ap-regjeringen har imidlertid alvorlige svakheter som kan svekke forsvarets folkelige forankring og på lengre sikt forsvarsviljen i folket.
Regjeringen Stoltenbergs forslag med en så sterk nedskjæring i antall soldater betyr i praksis en undergraving av den alminnelige verneplikten. Vi ønsker derimot å beholde den som en bred og demokratisk rekrutteringsbase som sikrer forsvarets folkelige forankring.
Selv om faren for militære angrep på Norge i dag er liten, er det kortsynt å nedtone de nasjonale forsvarsoppgaver og beredskapshensyn så sterkt som regjeringen gjør.
Forsvarets beredskap for innsats ved krisesituasjoner kan bli ytterligere svekket fordi regjeringen ikke har integrert Sårbarhetsutvalgets innstilling om sikkerhets- og beredskapsarbeid i langtidsproposisjonen om forsvaret. Dette svekker Stortingets beslutningsgrunnlag i denne viktige saken.
Sentrumspartiene går inn for en sterk slanking av staber og støttefunksjoner. I stedet må ressursene settes inn i militær styrkeproduksjon, blant annet av spesialtrente soldater som kan utføre krevende operasjoner ute og hjemme og et modernisert Heimevern med tilstedeværelse i hele landet. Uten en slik tilstedeværelse og opprettholdelse av den alminnelige verneplikten kan forsvarsevnen på lengre sikt bli svekket, sier sentrumspartienes parlamentariske ledere i sin felles-uttalelse.
