
12. februar 1999
Fra stortingsrepresentant Aase Wisløff Nilssen (Hedmark)
Historisk likestilling av barn i og utenfor ekteskap
-Det er gledelig at det nå blir større likestilling mellom barn født i og utenfor ekteskap, og mellom egenfødte barn og adoptivbarn, sier Åse Wisløff Nilssen, ordfører for saken. En enstemmig justiskomite støtter regjeringens forslag om at det automatisk skal gis statsborgerskap til barn under 12 år når de blir adoptert av norsk statsborger som har fått forhåndssamtykke fra departementet. Barn mellom 12 og 18 år kan få norsk statsborgerskap etter skriftlig melding og samtykke fra barnet selv.
Et stort flertall i komiteen går også inn for at barn under 18 år der foreldrene ikke har vært gift med hverandre, får norsk statsborgerskap etter gitte retningslinjer. Betingelsene er at faren har påtatt seg farskapet eller at det er fastsatt ved dom, samt at han var norsk statsborger da barnet ble født. I de tilfeller der faren dør før barnet blir født, blir det avgjørende at farskapet fastsettes og at faren var norsk statsborger da han døde. For disse sakene må det gis skriftlig melding og i tillegg samtykke fra barnet selv når det er over 12 år.
-Dette er en historisk likestilling av barn født i og utenfor ekteskap, sier Åse Wisløff Nilssen, som også er fornøyd med at loven nå blir enklere å praktisere.
