
Fredag 14. februar 1992
Stortingsrepresentant Per Sævik:
Bør nærings- og miljøspørsmål vurderas av samme komite?
Den diskusjonen mellom miljøinteresser og nærings- og utbyggingsinteresser som synte seg etter stortingsdebatten om ilandføring til Tjeldbergodden, har akutalisert om det ikkje vil vere naturleg at miljøspørsmål og industrispørsmål vert handsama av ein felles stortingskomite. Denne tanken kasta stortingsrepresentant Per Sævik fram då han heldt foredrag under årsmøtet til Møre og Romsdal KrF i Ålesund fredag. KrF har tidlegare gått inn for ein eigen miljøkomite i Stortinget.
-Med det store miljøutfordringar verda stend framfor, må det vere ei målsetting å skape arbeidsplassar innafor akseptable miljømessige konsekvensar, sa Per Sævik i foredraget sitt. Han minna om at i eit fylke som Møre og Romsdal ligg det ei distriktspolitisk utfordring at for dei fleste i fylket er ikkje privatbil å oppfatte som unødvendig luksus, men tvert om eit naudsynt hjelpemiddel for at distrikta skal vere befolka.
-Det same gjeld også for ein stor del av den tradisjonelle industri, som vi har pålagt so store avgifter at den held på å verte kvalt økonomisk. Vi må vere viljuge til å sjå desse problema i ein total samanhang, sa Per Sævik. Han var og oppteken av å få miljøavgiftene inn i eit eige miljøfond, slik at dei kunne nyttas til å styrke kollektivtrafikk og næringsliv i distrikta.
-Dersom dette ikkje er mogleg å få til, ottast eg at miljø- og avgiftspolitikken kan kome til eit vendepunkt i oponionen som gjer det vanskeleg å oppretthalde dei, avslutta stortingsrepresentant Per Sævik.
