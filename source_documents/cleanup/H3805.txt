
16.6.98
Jørgen Holte,
Revidert nasjonalbudsjett:
HOVUDTREKKA I NASJONALBUDSJETTET FOR 1998 LIGG FAST
Hovudtrekka i Regjeringa sitt framlegg til nasjonalbudsjett for 1998 ligg fast, seier Senterpartiets finanspolitiske talsmann, Jørgen Holte om innstillinga til revidert nasjonalbudsjett som vart avgitt frå finanskomiteen tysdag.
- Forslaget frå Regjeringa i revidert nasjonalbudsjett om å innføre ei mellombels konjunkturavgift er viktig for å dempe investeringsnivået i næringslivet. Dette, i tillegg til den betydelege reduksjon i investeringstempoet i oljesektoren, som Regjeringa har vedtatt, vil ha ein gunstig effekt for å dempe presset i norsk økonomi, seier Holte.
Sentrumsregjeringa får fleirtal i Stortinget for viktige fordelingspolitiske tiltak, mellom anna:
auka satsing innan psykiatri,
styrking av kreftomsorga
auka løyvingar til investering i sjukehusutstyr.
minstepensjonistane får 1000 kr. meir i månaden
kontantstøtta blir innført frå august
sikre det offentlege tenestetilbodet gjennom styrka kommuneøkonomi.
Regjeringa får også fleirtal i Stortinget for å skattleggje leiarlønningane høgare. Mellom anna får Regjeringa fleirtal for følgjande:
auke «kakseskatten», dvs. den ekstra arbeidsgjevaravgifta på høge lønningar
auke skattlegginga av næringsdrivande i liberale yrke, som til dømes advokatar, meklarar, konsulentar.
Sentrumspartia i Stortinget har vidare sikra at nærinslivet får forutsigbare rammevilkår. Den endelege avstemninga om Regjeringa sitt forslag til Revidert nasjonalbudsjett skjer i Stortinget på fredag 19. juni.
