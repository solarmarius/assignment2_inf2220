
Fredag 4. mars 1994
Stortingsrepresentant Odd Holten (KrF):
ER HØYRE BLITT ET VERDILIBERALT PARTI?
Den politikken Høyre fører, gir mer og mer grunn til å spørre om det er blitt et verdiliberalt parti. Kaci Kullmann Five har bedt om at partiet må stå samlet i verdi-politiske saker, men det er et åpent spørsmål om denne samlingen vil skje rundt den verdikonservative fanen, eller den verdiliberale. Det sa stortingsrepresentant Odd Holten på et møte i Sarpsborg KrF fredag.
-I verdispørsmål stiller Høyre representantene sine fritt. Jan Petersen, som blir Høyres neste leder, har bekreftet denne linjen i en lang rekke intervjuer, og gjort det helt klart at han ikke ønsker noen forandringer, verken i abortloven eller partnerskapsloven, sa Odd Holten. Han minnet også om at Jan Petersen stemte for partnerskaploven i Stortinget.
-Det er uenighet om fristillings-strategien innad i Høyre. Kristin Clement, som av mange oppfattes som Høyres sjefsideolog, har flere ganger gitt uttrykk for at linjen med fristilling i etiske saker som abort og partnerskapslov må oppgis. Fristillingen innebærer i realiteten at partiet ikke tar standpunkt i viktige verdisaker. Det må være et paradoks for et parti som sier det er et verdipari, sa Odd Holten.
Holten sa også at han ikke våget å gi noe stalltips på hva slags standpunkt som blir Høyres offisielle i slike saker dersom partiet skal samle seg om ett syn i disse sakene.
-Når det gjelder abortloven, er det ingen grunn til å tvile på at det er stort flertall i Høyre for dagens abortlov, og at man synes all problematisering rundt denne er nokså utidig. Den uklare profilen Høyre har i de fleste verdispørsmål gjør at KrF ikke kan regne med noen støtte fra den kanten i disse viktige politiske spørsmålene, sa Odd Holten i Sarpsborg fredag.
