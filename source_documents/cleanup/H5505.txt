
Oslo Høyres årsmøte, 26. januar 2002
Kristin Clemet
Bonus for å heve kvaliteten i skolen
Utdanningsminister Kristin Clemet vil gi direkte tilskudd til skoler som arbeider systematisk for å heve kvaliteten på opplæringen. Inntil 100 skoler kan i år bli utpekt til "bonusskoler" og inntil 20 kan få status som "demonstrasjonsskoler".
- Ideen er at erfaringene fra disse foregangsskolene blir spredd videre i skoleverket, sa utdanningsministeren i et foredrag på Oslo Høyres årsmøte i dag. Hun understreket at skoleeierne (kommuner, fylkeskommuner og private) selv kan foreslå kandidater.
Skoler som har iverksatt systematisk utviklingsarbeid og forsøk som har hevet kvaliteten på opplæringen, skal kunne tildeles en bonus. Disse bonusskolene får en engangsutbetaling på 50 000,- kr. De første velges ut høsten 2002 på grunnlag av innkomne forslag.
Demonstrasjonsskolene skal få kr 500 000,- over flere år for å kunne bidra til kvalitetsutvikling ved andre skoler. Det skal skje ved å informere andre gjennom kurs, internett og skriftlig materiale samt ved å ta imot besøk av hospitanter fra andre skoler, lærere i etter- og videreutdanning og studenter. De første demonstrasjonsskolene vil bli valgt ut fra og med høsten 2002, og i første omgang vil det kunne bli utpekt opptil 20 slike skoler.
Demonstrasjonsskoler er skoler som over tid har utmerket seg ved å gjennomføre interessante utviklingsprosjekt innen gjeldende regelverk eller forsøk med avvik fra lov og/eller avtaleverk og ved opplæringen i prioriterte fag (lesing, skriving, matematikk og engelsk). Det kan også være prosjekter knyttet til differensiert opplæring tilpasset den enkelte elevs forutsetninger og behov, arbeid for å fremme sosial kompetanse og å motvirke problematferd samt skoleanlegg og pedagogisk fornyelse ved hjelp av IKT.
Allerede fra høsten 2002 vil det bli demonstrasjonsskoler for opplæringen i prioriterte fag (lesing, skriving, matematikk og engelsk) og for skoleanlegg.
Læringssenteret skal utarbeide forslag til kriterier for valg av bonusskoler og demonstrasjonsskoler og foreta en samlet vurdering av forslagene. Læringssenteret peker ut bonusskolene, mens det er departementet som avgjør hvilke skoler som skal være demonstrasjonsskoler etter innstilling fra Læringssenteret.
