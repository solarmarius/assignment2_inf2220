
søndag 17. januar 1999 15:12:26
Feil løsninger fra Fremskrittspartiet
Sentralstyrene i Venstre og Unge Venstre tar avstand fra forslaget fra Fremskrittspartiets stortings-representant Per Sandberg om å sende hele innvandrerfamilier ut av landet dersom de har mindreårige barn som har begått kriminelle handlinger.
Dette utspillet føyer seg inn i rekken av flere uheldige kriminalpolitiske utspill fra ulike Fremskrittsparti-representanter i den siste tiden.
Forslagene fra Fremskrittspartiet strider mot grunnleggende prinsipper i rettsstaten og er ikke verdig et liberalt demokrati som Norge. For Venstre og Unge Venstre vitner slike tanker om manglende respekt for menneskeverdet. Dersom vi tillater slike holdninger å få gjennomslag vil det være en trussel mot Norges liberale og demokratiske tradisjon.
Forslag som det Sandberg og Fremskrittspartiet har kommet med vil skape mer frykt og usikkerhet hos grupper som mest av alt trenger en trygg og stabil hverdag. Veien å gå for å få bukt med kriminaliteten i enkelte innvandrermiljøer er ikke å skape frykt, men å skape tillit. Først da vil vi få en konstruktiv dialog. Fremskrittspartiets løsninger bidrar til det motsatte.
