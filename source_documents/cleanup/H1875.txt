
Fredag 10. januar 1992
Kr.F.-nestleder Valgerd Svarstad Haugland:
SMÅBARNSTILLEGG ER IKKE KONTANTSTØTTE
-Det må bero på en misforståelse når noen kommuner har økt foreldreandelen på barnehagenplasser for barn under tre år, og begrunner dette med småbarnstillegget som regjering og storting har gitt alle barn under tre år. Det kan virke som de tror at små-barnstillegget er identisk med Kr.F.-forslaget om kontantstøtte, men dette vil ha helt andre dimensjoner, slo Valgerd Svarstad Haugland, nestleder i Kristeleg Folkeparti, fast under et foredrag i Nannestad i Akershus fredag kveld.
-Småbarnstillegget er en håndsrekning til foreldre med barn under tre år, og kommunene kan ikke bruke det som påskudd til å øke barnehageprisene. Noen kommuner har tilmed økt prisen på parkplasser med samme begrunnelse, og da blir det helt meningsløst. Barneparkene er jo først og fremst ment å være et tilbud til barn med hjemmearbeidende foreldre, slik at de skal få mulighet til å treffe andre barn i lek, sier Valgerd Svarstad Haugland, som presiserer at ved innføring av kontantstøtte vil den statlige overføringen til barnehageplasser bli gitt direkte til barnefamiliene, og ikke kommunene, og derfor må kommunene øke barnehageprisene når den tid kommer.
-Jeg vil derfor oppfordre Barn- og familiedepartemenetet til å sende ut et rundskriv der man redegjør for dette, og forklarer forskjellen, så ikke enda flere kommune skal gjøre den samme tabben, slutter Valgerd Svarstad Haugland.
