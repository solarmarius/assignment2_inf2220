
8. mars 2001
Eva Kristin Hansen
Nye briller?
- Feminisme er et sett briller, som gjør at vi ser på virkeligheten på en annen måte, at vi reagerer på beskrivelser i media, reklame, at vi reagerer på stereotypiske beskrivelser av hva kvinner passer best til, som for eksempel sykepleier, at vi reagerer på motemagasinenes framstilling av den perfekte kvinnekropp i størrelse 36. Det blir et verktøy som kan være med på å forandre virkeligheten nettopp ved at det settes spørsmålstegn ved naturligheter i samfunnet. Det handler om at du ser på verden rundt deg med et mer kritisk blikk, skriver AUF-leder Eva Kristin Hansen i dette @-kvinnebrevet fra 8. mars 2001.
I de siste par årene, har feminisme som begrep blitt svært så populært. Det er nesten så en forventer at kronprins Haakon nå vil uttale at han er feminist. Ikke misforstå meg, jeg synes det er helt fantastisk at feminisme begrepet nå anses for å være så stuerent, at det er politisk ukorrekt å ytre det motsatte.
Gratulerer med dagen, forresten! Jeg husker første dagen noen sa dette meg. Skal si jeg ble forfjamset, men heldigvis sa jeg ikke at jeg ikke hadde bursdag denne dagen. Nå sier jeg av prinsipp dette til jenter jeg treffer 8. mars. Det er noe ekstravagant over det: Den internasjonale jentedagen, det er jommen meg ikke verst det.
Det sies at Norge er at verdens mest likestilte land. På mange områder stemmer dette. Det er lett å ta det for gitt, det er lett å glemme at Norge en gang så annerledes ut for kvinner. Tenk bare på hvordan Norge ville sett ut uten engasjerte kvinner! Da ville vi hatt forbud mot prevensjonsmidler, forbud mot abort, ingen utdanning for kvinner, ingen barnetrygd, voldtekt innen ekteskapet ville være tillatt, ingen barnehager osv. Men det betyr ikke at likestillingen ikke har noen kamp i seg lenger, at vi må slutte å arbeidet for likestilling mellom kjønnene. Jenter og gutter blir fortsatt behandlet forskjellig i skolen, kvinner og menn blir fortsatt lønnet ulikt for samme arbeid, det er fortsatt mye enklere for menn enn kvinner å bli ansatt som professor, rettssystemet er fortsatt en mannsbastion, sexuell trakassering er fortsatt et problem, det er fortsatt flere mannlige ledere enn kvinner i næringslivet. Lista kan bli lang.
Feminisme begrepet handler om urettferdighet. Det er urettferdig at kjønnet skal bestemme hva slags rolle du får i samfunnet. Kvinner forventes fremdeles å representere de myke verdier, mannen skal være macho. En god illustrasjon på dette er skolen. Jenter blir ofte brukt som buffere, satt mellom bråkete gutter for å ha en beroligende effekt. Kvinner som har litt temperament blir omtalt som hissigpropper, mens mannen som har den samme egenskap blir omtalt som engasjert. Nå har kvinner som regel en lysere stemme enn mannen. Kombineres dette på en talerstol, får vi altså et hysterisk stykke kvinnfolk. Jeg senket stemmeleie atskillig for å få mer oppmerksomhet, første gangen da jeg oppdaget dette, om oppmerksomheten jeg fikk skyldtes sjokket over stemmen eller det jeg sa, er en annen sak Det er og viktig ikke å glemme gutta. Gutter kan også være feminister. Skal vi i det hele tatt oppnå likestilling må vi ha gutta på lag.
Feminisme handler om å oppdage urettferdighetene, det handler om å ta stilling og si nei til diskriminering, det handler om å oppdage de mange små og store forskjeller som ikke er naturlige i det hele tatt. Det er viktig å oppdage at de forskjeller som er blitt nevnt ikke skyldes en selv, dvs. at en ikke har jobbet hardt nok, at en har blitt klådd på fordi en hadde for kort skjørt på seg.
Feminisme er et sett briller, som gjør at vi ser på virkeligheten på en annen måte, at vi reagerer på beskrivelser i media, reklame, at vi reagerer på stereotypiske beskrivelser av hva kvinner passer best til, som for eksempel sykepleier, at vi reagerer på motemagasinenes framstilling av den perfekte kvinnekropp i størrelse 36. Det blir et verktøy som kan være med på å forandre virkeligheten nettopp ved at det settes spørsmålstegn ved naturligheter i samfunnet. Det handler om at du ser på verden rundt deg med et mer kritisk blikk: Hvorfor er det slik at det alltid er mamma som lager mat og vasker huset, hvorfor er det slik at gutta
Men det handler også om å reagere på våre egne personlige holdninger til vår egen kropp, hvordan underbevisstheten snapper opp disse uoppnåelige unaturlige skjønnhetsidealene. Hvem av oss har ikke ønsket oss færre kilo, slik at vi kunne passet inn i den lekre kjolen, eller større eller mindre pupper, en snerten rumpe à la Pamela Anderson?
Feminismen har også en viktig politisk slagkraft som ikke må glemmes. Det er gjennom personlige holdninger at vi kan forandre samfunnet. Det er å sette dagsorden i media, på Stortinget, det er å snakke med politikere om problemstillinger de ikke er klar over. Feminisme og likestillingsproblematikken har ofte vært gjenstand for debatt, særlig blant kvinner. Det vil kanskje alltid være diskusjon rundt hva som er løsningene, om hva som er kvinnen og mannen sin rolle i samfunnet. Debatt er bedre enn stillhet. Debatt er å stille spørsmål ved hverdagens trivialiteter. Det er å bli bevisst våre egne og andre sine holdningar. Bli feminist du også!
