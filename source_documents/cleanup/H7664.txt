
Oslo, 11. september, 2003
Stortingsrepresentant John I Alvheim
- Jeg er ingen bløffmaker!
John I Alvheim er opprørt etter at han i dagens VG blir fremstilt som en bløffmaker og at det blir sådd tvil rundt hans faglige og personlige integritet.
Det var på bakgrunn av Alvheims beskyldninger på Tabloid forrige uke at Bondevik slo tilbake og mente at opplysningene ikke var korrekte.
- Jeg refererte til en sak i Tidens Krav* som også ble omtalt av NRK radio, sier Alvheim som mener at det eneste gale han kan ha gjort i denne saken i tilfelle må være å stole på journalistene i NRK. Hvis vi ikke kan stole på at journalistene i Rikskringkastingen gjør en skikkelig jobb, hvilke journalister skal vi da kunne stole på, spør stortingsrepresentanten.
Videre viser Alvheim til rapporter fra Den Norske Lægeforening og tilsynsrapporten fra 2002 som alle peker på kritikkverdige forhold ved mange av landets alders- og sykehjem. - Dessuten finnes det en annen helt konkret sak beskrevet i Moss avis*, hvor hjelpepleier Monja Wirum forteller at noen av de eldre får morgenstellet så tidlig som klokken 4 om morgenen, opplyser Alvheim, som også er leder i Sosialkomiteen.
- Grunnen til at jeg ikke ønsket å kommentere hvilke sykehjem dette gjaldt på forespørsel fra VG, er at jeg ikke ønsker å henge ut kommuner og ansatte. Tross alt gjør de ansatte ved sykehjemmene en fantastisk god jobb, sier Alvheim, som videre påpeker at mange av de ansatte gjør en jobb langt utover hva man kan forvente av dem.
Alvheim forteller at hans erfaringer fra omsorgsinstitusjonene er bygget opp gjennom et langt liv innen denne bransjen og ikke bare nå i valgkampen.
- Jeg syntes det er uhørt at noen stiller spørsmålstegn ved min integritet og våger å kalle dette et rent valgkamputspill. Tross alt har jeg jobbet som anestesisykepleier i mange år før jeg kom inn i politikken og mener selv at jeg har gode forutsetninger for å vite hva menneskeverd er, avslutter Alvheim.
