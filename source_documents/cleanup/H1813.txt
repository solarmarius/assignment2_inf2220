
Søndag 5. juli 1992
Parlamentarisk leder Kåre Gjønnes (KrF) i Halden:
PARTIENE MÅ FINNE LEDIGHETSLØSNINGER SAMMEN
Vi kan ikke leve med det paradokset at vi har mange ledige hender og enda flere uløste oppgaver. Østfold kan ikke leve med en ledighet som er blant landets høyeste, og Halden kan ikke leve med en ledighetsprosent som må skrives med et tosifret tall. Når sysselsettingskommisjonen legger fram sin rapport, håper jeg derfor at vi kan finne fram til samlende løsninger og en konkret sysselsettingspolitikk på tvers av parti- og organisasjonsgrensene. Det sa Kristelig Folkepartis parlamentariske leder Kåre Gjønnes i Halden søndag.
-Vi må frigjøre oss fra den tradisjonelle veksttenkingen, og søke mot en samfunnsut-vikling der vi streber etter livskvalitet uten økt materielt forbruk. Vi må innstille oss på at veksten skal flate ut, og vi må alle være forberedt på strammere økonomi i framtiden, sa Kåre Gjønnes. Han la til at en sysselsettingspolitikk i et langsiktig perspektiv må ha denne realiteten som utgangspunkt.
KrFs parlamentariske leder var opptatt av at vi som bor i de rike landene må forbruke mindre men kunne fordele bedre. Dette perpektivet må man ha både på den globale og lokale politikken, understreket han.
-For Kristelig Folkeparti har det alltid vært viktig å arbeide for et samfunn der vi kan fordele, slik at de svake blant oss blir tatt vare på, slo Kåre Gjønnes fast under KrF-stevnet i Halden søndag.
