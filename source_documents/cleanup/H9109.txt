
Dato: 18. mars 2005
Stortingsrepresentant Siv Jensen (FrP)
Glad FrP sikret forlengelse av IA-avtalen
- Tallene som viser redusert sykefravær er et klart signal om at IA-avtalen burde forsette. At ikke Høyre kan være mer klare på dette er uprofesjonelt ovenfor næringslivet, sier nestformann i FrP, Siv Jensen.
Tall fra Rikstrygdeverket og SSB viser en generell nedgang i sykefraværet. Nedgangen er særlig markert for de som omfattes av IA-avtalen. - FrP tolket signalene som kom under behandlingen av budsjettet riktig, og i dag skal man ikke være spesielt begavet for å se at ordningen virker, sier Jensen.
- Bør videreføres
Siv Jensen er fornøyd med resultatet av denne delen av budsjettforliket og forstår ikke hvorfor Høyre fremdeles er uklare på dette punktet. For 1. juli er det i følge regjeringen stopp. Da skal 10 % av sykefravær utover to uker betales av arbeidsgiver, skal vi tro signalene fra regjeringen. - De nye tallene bør imidlertid innebære at regjeringen ved fremleggelsen av revidert nasjonalbudsjett fremmer forslag om at dagens regler videreføres, sier hun.
- Når vi ser at ordningen virker i tråd med intensjonene er det uprofesjonelt å ikke sikre stabile rammebetingelser. Det signaliserer en utakknemlighet til det betydelige arbeid som er lagt ned for å legge til rette for redusert sykefravær, avslutter hun.
