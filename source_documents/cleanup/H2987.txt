
Onsdag 27. august 1997
Stortingsrepresentant Ola T. Lånke (KrF, Sør-Trøndelag):
FORESLÅR GRØNT INNTEKTSSYSTEM FOR KOMMUENE
Kristelig Folkeparti vil at det skal komme kriterier i overførsingssystemet til kommunene som gir bonus for aktive miljøtiltak, og kompenserer for statlige vedtak om verneområder. De statlige overføringene må gjenspeile den miljøinnsats som kommunene gjør. Det sier partiets kommunalpolitiske talsmann, stortings-representant Ola T. Lånke fra Sør-Trøndelag.
Mange kommuner iverksetter lokale miljøtiltak som bedrer levekårene for innbyggerne, men en rekke kommuner får problemer med å prioritere miljøtiltak fordi de ikke gir noen økonomiske fordeler på kort sikt. Dette har ikke minst blitt avslørt i forbindelse med arbeidet med Lokal Agenda 21, etter anbefalingene fra Rio-toppmøtet i 1992.
På denne bakgrunn ønsker KrF å stimulere aktivt til miljøvennlige løsninger og vedtak i kommunene. Det vil for eksempel være aktuelt å tildele bonus til kommuner som kan dokumentee tiltak og virkemiddel i sitt arbeid for å oppnåd nasjonale miljøpolitiske mål i sine lokale handlingsplaner. Dersom dette kan bidra til å fremme gode, langsiktige virkninger for kommende generasjoner, er det verd å prøve nye veier som dette, sier Ola T. Lånke.
-Når storsamfunnet videre pålegger distrikter ulike vernetiltak, båndlegger man viktige naturressurser som mange steder danner grunnlag for næringsvirksomhet og bosetting. Dette reduserer distriktskommunenes muligheter til å utnytte lokale ressurser, og svekker inntektsevnen til innbyggerne og kommunene. Det er urimelig at denne belastningen skal tas av de aktuelle kommunene alene. Alle må være med og betale for vern, sier han.
Lånke sier at ved å legge inn "grønne" vekter i overføringssystemet, vris overføringene fra kommuner som er lite miljøvennlige, til kommuner som har gjennomført miljøtiltak eller fått seg pålagt verneoppgaver. -Slik kan staten stimulere aktivt til mer miljøvennlig kommunal planlegging og drift, samtidig som storsamfunnet også er med og bærer kostnadene ved vernetiltak. Departementet arbeider nå med å innarbeide kriterier om klima i overføringssystemet. I dette arbeidet bør departementet også vurdere bruk av "grønne" vekter i det utgiftsutjevnende tilskuddet, sier Ola T. Lånke.
