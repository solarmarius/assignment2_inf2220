
Dato 28.04.04
Stortingsrepresentant Jan Arild Ellingsen
Unødig gambling med politiets sikkerhet
Fremskrittspartiets justispolitiske talsmann Jan Arild Ellingsen er absolutt ikke fornøyd med svaret han fikk fra justisministeren på sitt spørsmål om lettpansring av politiets biler. - Det ministeren kom med var verken oppklarende eller betryggende. Nok en gang ser vi at Dørum er en mann av mange ord og lite handling, uttaler Ellingsen.
Det var i spørretimen i Stortinget i dag FrP avslørte at det i praksis vil være gratis for politiet å lettpansre sine kjøretøy, da slike biler er unntatt fra personbilavgift. Det er den siste tids hendelser med politidrapet i Stavanger og den eskalerende bruken av våpen mot politiet som har fått Fremskrittspartiet til å sette ekstra fokus på polititjenestemenns sikkerhet.
- Dersom justisministeren på forhånd ikke hadde kunnskap om dette avgiftsfritaket synes jeg det er meget alarmerende, sier Ellingsen, og fortsetter; har man vist om dette og ikke gjort noe for å sikre bilene bedre så mener jeg man har gamblet unødig med politifolks liv.
- Vi kan ikke lenger gamble med polititjenestemennenes liv, jeg krever at POD og justisministeren straks igangsetter tiltak for at politiets kjøretøy i fremtiden sikres med lettarmering, dette har vi ikke råd til å vente på, avslutter Ellingsen.
