
2003-2007
KrF
Politisk Program for Sør-Trøndelag KrF 2003-2007
Innledning
Kristelig Folkeparti bygger sin politikk på de kristne grunnverdiene. Vi går til valg under mottoet "Varmere samfunn med kristne verdier".
Disse verdiene kommer til uttrykk gjennom det kristne menneskesynet, nestekjærlighetstanken, forvalteransvaret og de ti bud. Kristendommen har en etikk som angår hele samfunnet. I seg selv er imidlertid ikke kristendommen noen politisk ideologi. KrF vil bidra til større bevissthet om verdier i politikken - og utforme en politikk i samsvar med disse verdier.
Partiets kristne verdigrunnlag understreker respekten for enkeltmennesket og vårt ansvar for hverandre.
Familien og de nære menneskelige fellesskapene betyr mye for oppvekstmiljøet, og står sentralt i arbeidet med å bygge et stabilt og trygt samfunn.
Sør-Trøndelag KrF ønsker et godt samarbeid om konstruktive løsninger med andre politiske partier. Det viktigste er ikke hvem vi samarbeider med, men hva vi samarbeider om.
Fylkeskommunen som nav i et regionalt samspill
Staten har slått fast at den beste kunnskapen om fylkets utfordringer finnes her i vårt eget fylke, og at viktige virkemidler for regional utvikling må styres her. Fylkeskommunen har fått et forsterket ansvar for å lede dette arbeidet. Den skal være navet i et regionalt samspill. Navet er ikke selve motoren, men det stedet hvor krafta tilføres og omskapes til framdrift. Der er kulelagrene, der møtes eikene; det er selve sentrum, som de øvrige komponentene i hjulet bindes sammen av.
Og slik skal fylkeskommunens nye rolle være:
· Den som bringer andre samfunnsaktører sammen, skaper regionalt samspill.
· Den som medvirker til at regionen får realisert det vi alle er enige om, men som ingen er i stand til å få realisert hver for seg.
Regional utvikling er avhengig av et bredt sett av virkemidler. Det skal gi oss et nyskapende og bærekraftig næringsliv, gode kommunikasjoner, en skole som oppfyller elevenes og næringslivets forventninger og et levende kulturliv.
Samspillet må involvere så mange som mulig. I særdeleshet gjelder det kommunene, Videregående skoler, NTNU, SINTEF, Høgskolene, andre statsetater, næringsorganisasjonene, sentrale enkeltbedrifter og alle typer frivillige organisasjoner.
FOREBYGGENDE HELSEARBEID
Forebygging av sykdom og ulykker er viktig for å styrke livsglede, unngåmenneskelige lidelser og unødvendige behandlingskostnader.
God forebygging for KrF betyr:
· Å komme i gang med ekteskapsforberedende kurs, eksempelvis gjennom familie rådgivningskontorene.
· Styrke muligheten for familierådgivning/vern.
· Helsevesenet og skolen skal bidra til økt kunnskap om sunn livsstil. Det skal iverksettes tiltak mot røyk- og rusproblematikk for alle elever.
· Skolehelsetjenesten ved de videregående skolene må styrkes.
· Prioritere tiltak mot økende voldsbruk blant barn og unge.
· Ta initiativ til en samordnet forebyggende innsats mellom næringslivet, staten, fylkeskommunen og en eller flere kommuner eller bydeler. Dette skal resultere i et målrettet forebyggingsarbeid innen både ulykkesforebygging, livsstil og kosthold. Det bør utvikles økonomiske ordninger som sikrer en samfunnsøkonomisk innsats.
· Skape flerkulturelle møteplasser. Integrere innvandrere/flyktninger og ta i bruk deres ressurser i samfunnet og arbeidslivet.
· Øke muligheten for barns fysiske aktivitet blant annet ved å trygge skoleveien og unngå sikringskjøring.
· Styrke ordninger med "Grønn omsorg" i landbruket.
· Godt inneklima i videregående skoler for å redusere astma- og allergiplager.
· At fylkeskommunen øker støtten til de frivillige organisasjonene, slik at disse fortsatt kan være aktive medspillere i forebyggende arbeid.
UNDERVISNING
For KrF er menneskets egenverdi og rett til å utvikle seg en grunnpilar i utdanningsspørsmål. KrF ønsker et bredt tilbud i en desentralisert skole som også ivaretar de behovene samfunnet har for arbeidskraft. Videre vil vi utnytte de ressursene fylket har ved at NTNU er plassert i Trondheim. Dette er med på å berike vårt kulturliv og å utvikle trøndersk næringsliv og gründervirksomhet.
En god utdanningspolitikk betyr:
· At det fortsatt skal være et opplæringstilbud som tilfredsstiller samfunnets krav til utdanning, omskolering og etterutdanning, og som sikrer bedriftene den nødvendige kompetanse.
· Partnerskap mellom bedrift og videregående skole, for å gi bedre sammenheng mellom teori og praksis i undervisningen og styrke forståelse og verdsetting av økonomisk verdiskaping.
· Styrking av båndene mellom næringsliv og videregående skole, blant annet ved at moderne utstyr og arbeidsmetoder i bedriftene benyttes i opplæringen.
· At den videregående skole skal være en regional utviklingspartner for det lokale næringslivet og for lokalsamfunnet.
· At videregående skole tilbyr opplæring til unge og voksne som har rett til/behov for slik opplæring.
· At antall lærlingeplasser økes, slik at alle elever i yrkesfaglig studieretninger får opplæring i bedrift/institusjon, og at det offentlige tar sin del av antall lærlinger.
· En mer konkret synliggjøring av mulighetene for å utnytte kompetanse fra SINTEF, HiST, NTNU med flere.
· At kampen mot rusgifter intensiveres gjennom undervisning og holdningsskapende arbeid. Arbeidet må tilpasses og utvikles sammen med målgruppen.
· At elevene og undervisningspersonalet må gis et større internasjonalt engasjement gjennom undervisning, utveksling, kontakter og oppmuntring (permisjonsordninger) til studiereiser.
· At samarbeidet mellom ungdomsskolen og videregående skole må styrkes betydelig.
· At de private videregående skoler med alternativ pedagogisk- og livssynsmessig forankring, slik som KVT , Øya og Steinerskolen, fortsatt må gis gode arbeids- og utviklingsmuligheter.
· Å satse på IKT i skolen, både ved økte ressurser til kompetanseutvikling og til oppdatert utstyr ved alle videregående skoler.
· At videregående opplæring blir styrket innen havbruksrettede tilbud samt en videreutvikling av fagskolen (tidligere teknisk fagskole ).
· Et desentralisert høgskole/fagskole tilbud, basert på behovet i distriktene.
· Det må legges til rette for et helsetjenestetilbud på den enkelte videregående skolen i samarbeid med kommunen.
· At den videregående skolen sikres en økonomisk ramme slik at opplæringstilbudet kan holde høy kvalitet.
· At det arbeides for at delkompetanse kan godkjennes i næringslivet.
KULTUR
Kristelig Folkeparti ser på kultur som en positiv drivkraft. Kultur gir innsikt og bygger broer både mellom enkeltmennesker, og mellom folk med ulik etnisk bakgrunn. Kulturutfoldelse og kunstopplevelse virker forebyggende og fører til økt livskvalitet. Derfor må vi gi alle lag av befolkningen god mulighet til å oppleve dette. Kulturminner og kulturarv må formidles videre til nye generasjoner. Kommersialisering av kulturen og begrensede ressurser har bidratt til å svekke lokalt særpreg og identitet. Kristelig Folkeparti vil styrke bevisstheten om vår kulturarv og legge større vekt på kulturens egenverdi.
En god kulturpolitikk betyr:
· Å oppmuntre barn og unge til kreativ kulturutfoldelse ved blant annet satsing på musikk- og kulturskolen, og på ungdommens kulturmønstring.
· En levende og aktiv museumsvirksomhet, der samhandling med lokalsamfunn og skole prioriteres.
· At museene samarbeider og utfyller hverandre på en slik måte at den samlede kulturarv formidles.
· Å stimulere til lokalt og regionalt teater med mangfold og god kvalitet.
· At Trondheim Symfoniorkester og Trøndelag Teater får støtte til å reise rundt i kommunene på turneer.
· Å arbeide for at Trondheim befester sin stilling som kirkelig senter, blant annet ved at Kirkemøtet fast legges til byen.
· Å tydeliggjøre Nidarosdomen som pilegrimsmål, og vedlikeholde pilegrimsleia, gjerne i samarbeid med Turistforeningen.
· Å videreutvikle Olavsfestdagene som en bred kulturmønstring, knyttet til Nidarosdomen og Olavstradisjonen.
· Å stimulere til allsidig kulturutfoldelse gjennom samarbeid med frivillige lag og organisasjoner.
· At den fysiske aktiviteten hos barn og unge stimuleres, blant annet gjennom samarbeidsprosjekt mellom Idrettskretsen og den videregående skole.
· Å støtte bygging, drift og vedlikehold av nærmiljøanlegg for idrett og friluftsliv.
· Å støtte idrett og annen kulturutfoldelse for utviklingshemmede.
· Videreutvikling av biblioteket som kulturbase, med blant annet distriktstilbud gjennom Bokbussen.
NÆRINGSLIV, SAMFERDSEL OG MILJØ
Livskraftige næringer er forutsetningen for all samfunnsutvikling. Næringspolitikken legger føringer for hvordan samfunnet vårt skal være. Gjennom samferdselspolitikken styrer vi bosettingsmønstre og transportbehov. Men både næringsutvikling og samferdsel begrenses av de ressursene vår jord har til rådighet. Kristelig Folkeparti har et særlig ansvar for å forvalte og ivareta miljøet slik at verdiskapningen ikke overstiger naturens tåleevne.
God næringspolitikk betyr:
· Å bidra til å bevare et desentralisert bosettingsmønster gjennom stimuleringstiltak for lokal handels- og næringsvirksomhet.
· Å videreutvikle samarbeidet mellom SND og fylkeskommunen. SND må fortsatt bidra til en positiv utvikling.
· Å videreføre ordningen med kommunale næringsfond.
· Å legge til rette for etablering og videreutvikling av små og mellomstore bedrifter.
· Å legge til rette for desentralisering av statlige institusjoner og lokalisering til vårt fylke.
· Å legge til rett for at utenlandske industrivirksomheter ser seg tjent med etableringer tilknyttet forskningsmiljøet i Trondheim.
· Å bedre tilgangen på risikovillig kapital.
· At NSB godsterminal videreutvikles på Brattøra.
· Lokale energiverk som er gode næringsutviklere i nærmiljøet.
· Å arbeide aktivt for lik/lavere nettariff for å styrke mulighetene for næringsutvikling.
· At skogens potensial som energileverandør må utnyttes bedre.
· At offentlige tjenester vurderes konkurranseutsatt, med det formål å opprettholde god kvalitet, oppnå lavest mulig pris og få en samfunnsmessig gevinst.
· satse på et differensiert landbruk hvor det legges til rette for heltidsbonden på større bruk og kombinasjonsdrift på små bruk, eller samdrift der det ligger til rette for dette.
· Å satse på at fiske skal bestå som en livskraftig næring, med særlig fokus på ordninger for nyrekruttering.
· Å videreutvikle fiskeri- og havbruksnæringen med introduksjon av nye arter og utbygging av infrastruktur. Stimulere til samarbeid mellom forskningsmiljø og næring for å utvikle nye og lønnsomme produkter.
· At kommuner som avgir areal til havbruksvirksomhet skal sikres inntekter fra denne.
· Styrking av båndene mellom kommune, næringsliv og videregående skoler for at skolene skal tilby den kompetanse det lokale næringslivet trenger.
God samferdselspolitikk betyr:
· Utvikling av infrastruktur som støtter opp om desentralisert næringsliv ved å prioritere utbedring av flaskehalser.
· Utbygging av gang- og sykkelvei for å bedre trafikksikkerheten for myke trafikanter.
· Opprustning av E6 mellom Trondheim og Hjerkinn, spesielt med nye parseller/utbedringer i Melhus, Sokndal og Oppdal sentrum.
· Opprustning av riksveg 3 fra Ulsberg til Hedmark grense.
· Utbedre Fjesetbakkene på riksveg 30 (Midtre Gauldal) og Skaret på riksvei 717 i Rissa.
· Fullføring av riksveg E39 mellom Klett og Orkanger.
· Fylkesveiene må oppfylle næringslivets krav til bæreevne og framkommelighet.
· Bygging av Nordre avlastningsvei for å bedre miljøforholdene i Trondheim sentrum.
· Halvtimes avganger på ferjesambandet Flakk - Rørvik, og utskifting til gassdrevne ferjer. Innføring av den planlagte ferjeforbindelsen til Mausundvær og Sula.
· Å prioritere kollektivtransporten slik at den i større grad blir konkurransedyktig med bilen, med bedre rutetilbud og lavere priser.
· Å øke bussenes fremkommelighet med egne felt og prioritet i lyskryss.
· Å bygge pendlerparkeringer langs hovedtransportårene slik at man kan benytte buss på hovedstrekningene.
· Å legge til rette for gjennomføring av prosjektet Atlantbanen med ferjeforbindelse til England.
God miljøpolitikk betyr:
· Oppmuntre til et miljøvennlig forbruksmønster ved gjenbruk og måtehold.
· Bedre utnyttelse av fylkeskommunens ENØK-potensiale.
· Lokal forvaltning av rovdyrpolitikken, slik at intensjonene med rovdyrmeldinga blir ivaretatt. Det må tas hensyn til utmarksnæringenes behov og beiteretten må ivaretas.
· En bærekraftig forvaltning av selbestanden.
· Arealdisponering der hensynet til naturressurser og kulturlandskap blir tillagt stor vekt.
· Tiltak som honorerer miljøgevinster og som opprettholder prinsippet om at det er den som ødelegger miljøet, som må bære ansvaret for kostnadene.
· Å hindre nedbygging av verneverdig natur i Sør-Trøndelag. Skogen må utnyttes slik at det biologiske mangfoldet bevares.
· God miljøpolitikk betyr et sterkt jordvern, der dyrket mark verdsettes som en ressurs i et globalt perspektiv.
