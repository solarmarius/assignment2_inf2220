
11.05.2004
Karin Andersen, parlamentarisk nestleder i SV om kommuneøkonomien 2005
- Mindre valgfrihet, flere syke og dårligere skole!
Når regjeringa legger frem forslag til kommuneøkonomi for 2005 og snakker om en vekst på mellom 2 og 2 ½ milliard innebærer det i realiteten ingen nye midler, fordi veksten er knyttet til allerede vedtatte reformer. Kommunene tilføres ikke én krone til styrking eller nye tiltak, og det gis ingen kompensasjon for skattesvikten i 2003 og 2004 på i overkant av 4 milliarder.
- Bedre kvalitet på velferdstjenestene forutsetter i utgangspunktet at folk har tid til å gi ei hand å holde i og ikke løpe etter stoppeklokka. Regjeringas høyrepolitikk i forhold til kommunene vil neste år i tillegg føre til at vi får flere syke - og uføretrygdede igjen for pengene, sier Karin Andersen, parlamentarisk nestleder i SV.
Andersen påpeker også at konsekvensene med regjeringens opplegg er at færre elever vil få tilpasset opplæring, siden kommune vil få mindre penger også til skolene.
- Dette kommuneopplegget er trist ikke bare for elevene, men også for vi som ønsker å bygge en moderne skole hvor hver enkelt elev skal bli sett, sier Andersen.
SV mener kommunesektoren må få et netto driftsresultat på 3 prs og vil øke de frie inntektene med minst 5 milliarder.
- For å få sterke og robuste kommuner må vi sørge for at de får noe å styrke seg på. Regjeringas politikk og struping av kommuneøkonomien vil gi folk mindre handlefrihet - ikke mer. Det er lite poeng med lokalt selvstyre når kommunene ikke gis rammer til å styre med, påpeker Karin Andersen.
- Skattesvikten kommunene får slår rett inn i klasserommet og sjukehjemmet, sier Karin Andersen, parlamentarisk nestleder i SV.
