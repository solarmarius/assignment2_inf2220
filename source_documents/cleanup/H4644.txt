
25. november 1999
Tore Nordtun
- Budsjettforliket gir oppdrag for flere verft
- Budsjettavtalen mellom Arbeiderpartiet og sentrumspartiene innebærer en dobling av fornyelsestakten i fergeflåten og en betydelig økning i fornyelsen av fiskeflåten. Det sa stortingsrepresentant Tore Nordtun i dagens finansdebatt i Stortinget. Han viste til at Arbeiderpartiet i budsjettforhandlingene har kjempet for en mer aktiv nærings- og sysselsettingspolitikk som kan bidra til å dempe inversteringsnedgangen og gi tilbud om aktive tiltak til oppsagte og permitterte.
- Budsjettavtalen vil gi kjærkomne oppdrag for flere verft langs kysten som nå sliter med tynne ordrebøker.
Nordtun understreket også at for raskt å få frem flere investeringer i oljesektoren vil produksjonsavgiften bli trappet raskere ned på felt som har byggeklare tilleggsprosjekter, enn det regjeringen hadde lagt opp til.
- Disse tiltakene vil sikre flere arbeidsplasser i utsatte næringer neste år. Likevel kommer vi ikke utenom at antall ledige og permitterte ved offshoreverftene og i leverandørindustrien vil øke sterkt neste år. For å holde på og utvikle kompetansen i disse næringene og lokalsamfunnene økes antall tiltaksplasser med 3.500 i forhold til regjeringens opplegg. Inntil 3.000 plasser inngår i en egen tiltaksplan spesielt rettet mot utsatte næringer som offshore og leverandørindustrien, sa han.
Nordtun viste videre til at regjeringens opprinnelige forslag om å innføre en grunnavgift på fyringsolje for treforedlingsindustrien og den nye avgiften på trykkimpregnert trevirke, nå blir avvist.
- Dette vil også styrke næringsprofilen i budsjettet, sa han blant annet.
