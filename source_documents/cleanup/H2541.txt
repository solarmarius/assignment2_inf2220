
Torsdag 17. november 1994
KrF-representant Odd Holten på Østfold Slakteri:
NORSK NÆRINGSMIDDELINDUSTRI KONKURERER PÅ KVALITET
-Så lenge norsk næringsmiddelindustri kan konkurrere på kvalitet, pris og leveringstid, og er sikret markedsadgang gjennom EØS-avtalen, har vi ikke noe å vinne på å bli EU-medlem, snarere tvert om. Det sa Odd Holten, som er Kristelig Folkepartis finanspolitiske talsmann og partiets Østfold-representant i Stortinget, under et bedriftsbesøk til Østfold Slakterier i Sarpsborg torsdag morgen.
-At Norge kan konkurrere på kvalitet, fikk vi bekreftet så sent som for to dager siden. Da viste en undersøkelse at kjøttet i norske kyllinger er det reneste i Europa, mens det ble påvist salmonella-bakterier i kyllinger og egg fra EU-land. Det viser at EUs kvalitetskrav ikke er gode nok, sa Odd Holten.
Odd Holten understreket at EØS-avtalen gir norsk virksomhet full markedsadgang til EU-markedet, og sa at EØS er til å stole like lenge som EU er til å stole på. Han minnet også om at Stortinget har vedtatt en omstillingspakke på 900 millioner til næringsmiddelindustrien i Stortinget.
-Dette er midler som skal brukes til å dyktiggjøre norsk næringsmiddelindustri, og gjøre næringen enda mer konkurransedyktig på effektivitet, sa Odd Holten under bedrifts-besøket til Østfold Slakterier i Sarpsborg torsdag morgen.
