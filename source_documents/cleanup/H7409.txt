
AUDNEDAL KRISTELIG FOLKEPARTI
Program for perioden 2003 - 2007
GRUNNEN VI BYGGER PÅ
Kristelig Folkeparti bygger sin politikk på det grunnsyn at kristen tro og moral er det beste grunnlag for samfunnsbyggende arbeid.
Retten til liv er grunnleggende. Det gjelder fra unnfangelsen til naturlig død. Budet om nestekjærlighet sier oss at vi må søke å finne de rette løsninger, uansett bosted, yrke og alder.
Det er vår overbevisning at det mest verdifulle i vår kultur - respekt for mennesket, rettssikkerhet og sosial samhørighet - i første rekke er en frukt av kristendommens innflytelse.
Ut fra dette grunnsyn vil våre representanter gå inn for å bygge et godt og trygt samfunn for alle som bor og virker i bygda vår.
VÅR KOMMUNE
er stedet hvor vi hører hjemme. I grender og bygdesentre er likeverdet et viktig grunnlag for vekst og trivsel. Jevnbyrdige kommuner omgir oss. I et godt naboskap har vi fått attraktive og livskraftige bygder. Dette må vi også ha for øyet i fortsettelsen av vårt arbeid.
Audnedal Kristelig Folkeparti vil:
verne om mest mulig likeverd mellom kommunesentrene Byremo og Konsmo
arbeide for å opprettholde gode botilbud og levekår i grendene
prioritere interkommunalt samarbeid med våre nabokommuner fremfor
· kommunesammenslåing
at kun realavkastningen av aksjesalget i Agder Energi brukes
HJEM, FAMILIE OG BOMILJØ
Trygge hjem er grunnlaget for et godt samfunn. Kristelig Folkeparti ser familien som den grunnleggende enhet for fellesskap, bygget på kjærlighet og troskap i et livslangt ekteskap. Alle må få anledning til å skape sitt eget hjem, enten de er enslige, ektepar eller barnefamilier.
Kristelig Folkeparti vil støtte alle tiltak som kan verne om hjemmene, styrke ekteskapets stilling i samfunnet og bidra til et harmonisk familieliv. Ingen andre samlivsformer enn ekteskapet kan tilføre samfunnet den samme sum av forpliktende omsorg og sunt fellesskap.
Kristen arv og kristne verdier ser vi som det beste grunnlaget for å gi barna en god start i livet. Barn, ungdom og andre som savner trygghet og omsorg, må få hjelp.
Audnedal Kristelig Folkeparti vil:
at det utvikles trygge og barnevennlige bomiljøer i kommunen
arbeide for spredt boligbygging i de deler av kommunen som ikke har tilrettelagt
boligfelt
arbeide for at de eldre som ønsker det, skal få bo lengst mulig hjemme
at tilskuddet til unge nyetablerere videreføres
SKOLE OG BARNEHAGE
Kristelig Folkeparti vil stå vakt om grunnskolens kristne verdigrunnlag, og ser med uro på at dette grunnlag blir angrepet fra flere hold.
Audnedal har et godt skoletilbud, og Byremo som skolesenter i de indre bygder gir et allsidig undervisningstilbud til ungdom i kommunen og nabokommunene. Kristelig Folkeparti vil være en pådriver for å opprettholde og utvikle et allsidig og relevant videregående skoletilbud på Byremo.
Kristelig Folkeparti ser det som viktig å sørge for at barn og ungdom får best mulig undervisningstilbud i sitt nærmiljø.
Audnedal Kristelig Folkeparti vil:
arbeide for barnehageplass for alle som ønsker det
at skolefritidsordningen opprettholdes
at grunnskolens 1. - 7. klassetrinn opprettholdes både på Byremo og Konsmo
legge forholdene til rette for integrering av funksjonshemmede barn i
barnehage/skole
at skolene utarbeider en plan for bekjempelse av mobbing
arbeide for trygge skoleveier
at det legges til rette for voksenkontakt både med kvinner og menn i skole og barnehage
OPPVEKST
Kristelig Folkeparti vil gå inn for å styrke det forebyggende barne- og ungdomsarbeid i kommunen. Kommunen må stimulere til et allsidig fritidstilbud.
Audnedal Kristelig Folkeparti vil:
opprettholde ordningen med kommunale sommerjobber for ungdom
at det satses på å formidle det positive med en rusfri livsstil
YRKE OG NÆRING
En prioritert oppgave må være å få etablert nye arbeidsplasser, samtidig som eksisterende arbeidsplasser må sikrest og videreutvikles. Vilkår for turisme bør tilrettelegges på kommunens premisser. Det må også være en oppgave å legge til rette for mest mulig variert næringsliv i kommunen.
Audnedal Kristelig Folkeparti vil:
at jord- og skogbruk må gis best mulig driftsvilkår i kommunen
arbeide for bosetting og drift på flest mulig bruk
at veinettet skal utbygges og opprustes, og vil spesielt arbeide for at Rv. 460 blir
utbedret
arbeide for at NSB opprettholder et godt togtilbud
NATUR OG MILJØVERN
Ansvarlig ressursbruk og respekt for samspillet i naturen må være et overordnet mål for all aktivitet. Hensynet til kommende generasjoner tilsier at det er spesielt viktig å redusere bruken av de ikke-fornybare ressurser og å begrense forurensende utslipp mest mulig.
Natur- og miljøvern vil på sikt vise seg å være lønnsomme investeringer, og hensynet til miljøet må prege politiske vedtak.
Audnedal Kristelig Folkeparti vil:
at arbeidet med kalking i Audna videreføres
videreføre arbeidet med flerbruksplanen for Audnavassdraget
at det i utnyttelsen av våre verdifulle utmarksarealer skal tas hensyn både til behovet
· for rekreasjon, tradisjonell næringsdrift og nyetablering, f.eks. innen turisme/
utmarksnæring
HELSE- OG SOSIALPOLITIKK
Kristelig Folkeparti vil være med på å skape gode og trygge livsvilkår for alle som bor i kommunen.
Audnedal Kristelig Folkeparti vil :
at hjelp til hjemmene og eldreomsorgen blir bygd ut i samsvar med behovet
prioritere avlastningstiltak til hjem som har eldre og uføre i sin daglige omsorg
videreføre ordningen med omsorgslønn
prioritere at funksjonshemmede får dekket sine behov
gi psykisk utviklingshemmede nødvendig omsorg
prioritere helsefremmende og forebyggende arbeid i kommunen
EDRUSKAPEN
Alkohol- og narkotikamisbruket er uten sammenligning det største sosiale problemet i landet vårt.
Audnedal Kristelig Folkeparti vil :
at edruskapsarbeidet skal ha en sentral plass i kommunens helse- og sosialpolitikk
gå imot ølsalg og skjenkebevilling i enhver form
gi støtte til alkoholfritt ungdoms- og idrettsarbeid
KIRKE- OG KULTURLIV
Gjennom Kirken, frimenighetene og de frivillige organisasjoner tilføres enkeltmennesket
og samfunnet grunnleggende livsverdier. Verdier som likeverd, omsorg, nærhet, troskap,
tilgivelse og respekt, må gis rom. Likeså må det legges til rette for at den 1000-årige
kristne åndsarv kan videreføres.
Kulturlivet i videre forstand gir det menneskelige fellesskap noe å strekkes og løftes mot
- ut over det daglige virke. Svært mye gjøres som frivillig, ulønnet innsats. Det er viktig at kommunen legger til rette for og påskjønner slik virksomhet. Hyppigere tildeling av kulturpris bør vurderes. Samtidig er det verdifullt at kommunen selv kan ta initiativ til kulturtiltak som mange finner utfordring og glede i.
