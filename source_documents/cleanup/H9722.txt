
10.11.2005
Heikki Holmås, SVs finanspolitiske talsmann
Pressemelding fra SVs stortingsgruppe
Framleggelsen av regjeringens budsjettopplegg for 2006: - Et langt skritt i riktig retning
- Regjeringens budsjettopplegg for 2006 er et langt skritt i riktig retning for Norge, uttaler
Heikki Holmås, finanspolitisk talsmann for SV. - Kraftig styrking av kommuneøkonomien,
lavere maksimalpris i barnehagene og flere grep for en mer rettferdig fordeling er de viktigste
endringene i forhold til regjeringen Bondeviks budsjett.
- 5,7 mrd. kroner i økte frie inntekter til kommunene betyr en kraftig satsing på skole, eldreomsorg og kollektivtransport. I stedet
for å kutte i viktige tjenester, kan kommunene nå forbedre tilbudet til sine innbyggere, sier Holmås. Bevilgningsøkning for den enkelte
kommune kan du finne her: 
- Senking av maksprisen i barnehagene til 2250 kroner betyr at utgiftene til barnehageplass reduseres med 6350 kroner i året pr barn.
Dette gir økonomisk handlingsrom for barnefamilier i etableringsfasen, uttaler Holmås.
Regjeringen foreslår betydelige skatteendringer i forhold til budsjettforslaget fra regjeringen Bondevik. Deler av de store lettelsene for
høytlønte reverseres, men innenfor rammene av den vedtatte skattereformen. De med lavest lønn får større skattelettelse. Skatt på utbytte innføres, og det blir skjerpelser i formuesskatten for dem med høyest formue, mens de med lave formuer får lettelser.
- Sammen med regjeringens fattigdomspakke på 750 mill. kroner, er dette et klart skritt i retning av et mer rettferdig samfunn. Høyere skatt for de rikeste finansierer kamp mot fattigdom og økte midler til fellesskapet - akkurat som det bør være i det første statsbudsjett som er lagt fram av en finansminister fra SV, avslutter Holmås.
