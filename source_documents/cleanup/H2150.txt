
Tirsdag 8. juni 1993
Stortingsrepresentant Borghild Røyseland (KrF):
BIO-POLITIKK MED SVAK BEGRUNNELSE
-Det er gledelig at et flertall i Stortinget avviser eggdonasjon, men det er skuffende at det heller ikke denne gang er noe flertall for å gjøre noe med dagens abortlov. Det sier stortingsrepresentant Borghild Røyseland i en kommentar til sosialkomiteens innstilling til Regjeringens melding om mennesker og bioteknologi. Innstillingen ble avgitt natt til tirsdag, og blir drøftet i Stortinget torsdag. Borghild Røyseland er KrFs sosialpolitiske talskvinne på Stortinget.
-Det er forstemmende at samfunnets holdning til menneskeverdet skal behandles så lettvint som det stortingsflertallet legger opp til i denne innstillingen. Jeg synes det forkastelig at enkle nyttebetraktninger skal avgjøre om et barn skal få retten til å kjenne sin egen far eller ikke, bare for å ta ett eksempel, sier Borghild Røyseland. Hun viser også til at flertallet har godtatt selektiv fosterreduksjon, forlenget frysetid for befruktede egg, og ikke har noen grunnleggende etisk begrunnelse for å tillate bruk av donorsæd i forbindelse med prøverørsbefruktning.
-Kristelig Folkeparti er med i flertallet mot eggdonasjon. I tillegg foreslår vi at bare ektefelle skal kunne være sædgiver, og at det ikke skal være lov å fryse befruktede egg, sier Borghild Røyseland.
Det er på det rene at dagens praksis med hensyn til prøverørsbefruktning fører til at det befruktes flere egg enn det antall som settes inn i livmoren. KrF har derfor bedt regjeringen redegjøre for de faglige mulighetene for å praktisere metoden uten at spirende menneskeliv går til grunne.
-Vi har fått signaler om at dette lar seg gjøre, men dersom ekspertisen sier nei, kan ikke vi forsvare annet å si nei til prøverørsbefruktning i sin alminnelighet, sier stortingsrepresentant Borghild Røyseland.
