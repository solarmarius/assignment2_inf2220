
9. juni 2000
Stortingsrepresentant: Kari Økland:
Styrk kommunene!
Det er nødvendig å styrke kommuneøkonomien, sikre kommune større grad av handlefrihet og øke den delen av inntektene som blir gitt i form av frie midler.
Den økonomiske situasjonen i kommune-Norge gir grunnlag for uro. Underskuddet i 1999 og det forventede underskuddet i 2000 er svært store. En viktig årsak er at Stortinget gjennom flere år har overført nye oppgaver til kommunene uten at kommunene sine inntekter er økt tilsvarende. Regjeringen er nå ikke villig til å følge opp eldresatsingen selv om det er store udekkede behov.
Kristelig Folkeparti mener at det i forhold til årets budsjett er behov for minst 5 milliarder kroner mer til kommunesektoren neste år om den økonomiske ubalansen skal kunne opprettes. Nord-Norge-tilskuddet må prisjusteres og i statsbudsjettet for 2001 må regjeringen komme med et opplegg som sikrer utvidelse og forlengelse av eldrereformen. Vi ønsker også å styrke kommunene i forbindelse med revidering av budsjettet for 2000 med 121.9 millioner kroner. Å øke arbeidsgiverperioden i sykelønnsordningen som arbeiderparti-regjeringen har foreslått, vil gi kommunene en ekstra utgift på ca. 100 millioner kroner. Dette har vi lykkes å få flertall mot.
Konsekvensene av jordbruksoppgjøret som stortingsflertallet (AP, H og FrP) går inn for, vil ramme mange distriktskommuner svært hardt. Dette er en utvikling som verken tjener distriktene eller Norge som helhet.
