
søndag 27. februar 2000 14:47:02
Venstres landsstyre:
Felles europeisk ansvar for menneskerettighetene
Venstres landsstyre ber den norske regjering videreføre sin klare markering mot legitimering av fremmedfiendtlige holdninger som representert ved den østerrikske regjeringsdannelsen. De holdninger og den politikk den østerrikske regjering representerer, må følges nøye. Det bør legges vekt på at prinsippene og løftene om tilslutning til grunnleggende europeiske verdier og holdninger i felleserklæringen undertegnet av partilederne Haider og Schüssel ved regjeringsdannelsen, omsettes i praktisk handling og politikk. Gjenopptakelse av bilaterale kontakter må baseres på at den nye regjeringen beklager uttalelser som blant annet legitimerer Waffen SS (jfr. uttalelser fra Haider) og at regjeringen legger opp til et oppgjør med nazismen og denne delen av Østerrikes historie.
