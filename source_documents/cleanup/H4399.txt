
fredag 15. desember 2000 16:06:55
Stortingsrepresentant Terje Johansen (V)
spør helseministeren om nytt sykehus for Vestfold
Venstres Terje Johansen har i dag sendt skriftlig spørsmål til helseministeren der han ber Tore Tønne se nærmere på spørsmålet om bygging av nytt sentralsykehus for Vestfold. Terje Johansen viser til at de nåværende planene om ombygging av det eksisterende sykehuset i Tønsberg vil gi store støyplager for pasienter og ansatte ved sykehuset over byggeperioden på 10 år. Beregninger fra prosjektets egne konsulenter viser at støynivået ligger over de tillatte verdiene.
Terje Johansen ber helseministeren vurdere forslaget om bygging av et helt nytt sentralsykehus for Vestfold, lokalisert utenfor Tønsberg. Dette vil være et langt bedre alternativ både økonomisk og miljømessig. Det er beregnet at et nytt sykehus ikke vil gi høyere investeringskostnader, og i tillegg lavere årlige driftskostnader enn ombygging av det eksisterende sykehuset. Samtidig kan store miljøulemper for pasienter og ansatte unngås, spesielt støyplager fra byggearbeider over 10 år. Et nytt sykehus vil også kunne ferdigstilles raskere enn ombygging av det eksisterende.
Terje Johansen ber helseministeren kommentere disse opplysningene og eventuelt ta initiativ til en ny vurdering.
