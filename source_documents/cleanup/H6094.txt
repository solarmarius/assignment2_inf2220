
16.07.02
Av Morten Lund (Sp):
Sterk krone gir ikke lavere priser: STATSRÅD NORMAN MÅ SKJERPE SEG
NRK og flere aviser melder i dag at butikk-prisene på importvarer ikke har blitt lågere selv om den norske krona har blitt svært mye sterkere mot nesten alle andre valutaer. Det er rart at ingen har spurt statsråden med ansvar for pris- og konkurransepolitikken om hvorfor den frie konkurransen ikke sørger for at gevinstene ved billigere import ikke kommer forbrukerne til gode.
Dersom den frie konkurransen ikke er fri nok, har statsråden Konkurransetilsynet som skal finne ut om noen hindrer fri konkurranse f.eks ved at bilimportører eller matvarekjeder snakker sammen for å beholde 10-20 % ekstra fortjeneste.
Dersom det ikke stemmer at den frie konkurransen fungerer til beste for vanlige forbrukere slik teoretikerne fra Handelshøgskolen har innbilt oss, må det være et ansvar for forbruker-statsråden å finne fram til andre virkemidler for å avsløre og skremme de grådige som nå håver inn milliard-gevinster. En mulighet må være å bruke media til å rette søkelyset mot noen av aktørene, f.eks ved å fortelle hvor mye billigere en vanlig familiebil av svensk eller tysk fabrikat nå burde vært.
Jeg har ikke sett at statsråden har reagert på at verden ikke er slik den etter teorien skal være. Det er rart når vi snakker om mulige gevinster for en vanlig person som langt overstiger årets skattelettelser. Og Staten kunne fått langt større gevinster enn det som kan oppnås gjennom store omlegginger i statlig virksomhet. De vonde nedskjæringene i Aetat framstår som bagatell-beløp.
Vi importerer hvert år matvarer og drikkevarer for nesten 20 milliarder kroner, og kjøretøyer for om lag 25 milliarder. Om bare disse varegrupper var blitt 10% billigere - noe som er nær et gjennomsnitt av siste års kursoppgang for krona - kunne gevinstene vært en tusenlapp på hver av oss. (Den samla importen av tradisjonelle varer vil i år kunne bli i størrelsesorden 260 milliarder..)
-Jeg synes statsråd Norman forsømmer seg på det groveste ved å ikke stille opp for norske forbrukere og andre som har nok av ulemper pga. av høg rente og høg kronekurs, sier Morten Lund som er finanspolitisk talsmann for Senterpartiet.
