
7. juni 2001
Gry Larsen
Feminist-brev
Min erfaring, min kvalifikasjon, min evne var at jeg var jente. Det gjorde meg unik, og til den beste, skriver AUFs nestleder, Gry Larsen i feministbrevet 7. juni 2001.
Kjære feminist,
Da jeg var 16 år ble jeg med i lokallaget i hjembygda mi. På det første møtet skulle det velges utsendinger til årsmøtet i fylkeslaget. Jeg ble valgt, fordi det trengtes jenter, sa de. Jeg var visst den eneste "aktive" jenta i lokallaget.
På årsmøtet i fylkeslaget måneden etter sa jeg ingenting. Jeg turte ikke gå opp på talerstolen, og det var bare to jenter på årsmøtet i tillegg til meg. Siste årsmøtedag skulle det være valg. Ti minutter før valgene kom lederen i valgkomiteen bort til meg og spurte om jeg kunne tenke meg å sitte i fylkesstyret. De trengte jenter, sa han. Han fortalte meg at i lovene var det sånn at de hadde en 40%-regel. Jeg fikk aldri helt med meg hva som ville skje hvis man brøt den loven, men jeg syntes det hørtes ganske alvorlig ut. Siden jeg ikke hadde lyst til å være ansvarlig for lovbrudd sa jeg ja. Ti minutter etterpå ble jeg valgt inn i fylkesstyret enstemmig. Det var det ikke så mange av de andre som ble på det årsmøtet. Min plass var hellig. Jeg ble fylkesstyremedlem fordi jeg var jente.
Rett etter årsmøtet skulle det nye fylkesstyret samles. Da ble jeg spurt om å delta på AUFs sentrale lederskole. Det trengtes jenter, sa de. Nå hadde jeg blitt så vant med å bli spurt om å stille på ting fordi jeg var jente, at jeg takket ja med en gang.
Mine tre første politiske erfaringer fikk jeg fordi jeg var jente, fordi "det trengtes jenter".
Dere lurer kanskje på hva som er mitt poeng? Mitt poeng er at jeg var heldig. Heldig som valgte å engasjere meg i en ungdomsorganisasjon der man hadde kvoteringsregler og der jenterepresentasjon var viktig. Der man hadde klare regler og forholde seg til, ikke bare tomt prat. Det var de klare reglene som gjorde at jeg fikk mine første verv. Det er ikke sikkert jeg hadde vært like partipolitisk aktiv i dag, hvis det ikke hadde vært for disse.
I følge kvoteringsmotstanderne burde jeg etter å ha blitt valgt, kvotert og utpekt fordi jeg var jente hatt et nærmest dårlig selvbilde fordi det ikke var mine kvalifikasjoner, min erfaring og mine evner som gjorde at jeg fikk de posisjonene jeg fikk i begynnelsen av min tid i AUF. Det har jeg ikke. Jeg har ikke hatt en eneste søvnløs natt der jeg har tenkt på den gutten som ikke ble valgt på bekostning av meg eller hatt dårlig samvittighet og unnskyldt meg overfor de guttene jeg tok plassen til. Min erfaring, min kvalifikasjon, min evne var at jeg var jente. Det gjorde meg unik, og til den beste.
Derfor blir jeg mektig provosert når jenter og kvinner spesielt på høyresiden i norsk politikk bruker selvbilde- og dårlig samvittighet- argumentet mot kvotering av kvinner. Hvem er det de snakker om? De er ikke kvotert. Det er jeg, og jeg finner meg ikke i å bli satt i bås.
Det har skjedd mye i AUF etter at jeg ble med som 16-åring. Fra at kvotering var en måte å sikre jenterepresentasjon på, har vi i flere tilfeller måttet bruke kvotering for å sikre gutterepresentasjon. Disse guttene har heller ikke hatt søvnløse netter eller unnskyldt seg. Det har de heller ingen grunn til.
Gud, så befriende det er å være med i en organisasjon der vi har innsett at den beste politikken skapes på tvers av kjønnskiller. Ære være kvotering!
