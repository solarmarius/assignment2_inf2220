
21.7.2005
Miljøpartiet De Grønne, Trude Malthe Thomassen, nasjonal talsperson
Demokrati?
Hvis det ikke er rom for miljøvern i "demokratiet", er det forståelsen av demokratiet det er noe galt med.
Tre ganger den siste måneden har Statoil-stasjoner i Irland vært okkupert i protest mot selskapets deltakelse i utbyggingen av gassfeltet Corib. Nå oppfordres det til boikott av selskapets 300 stasjoner i landet.
Den direkte foranledningen er Statoils samarbeid med Shell og Marathon. Shell gikk til søksmål mot fem grunneiere som nektet anleggsarbeider på eiendommene sine. Konflikten gikk helt til Høyesterett som avgjorde saken til Shells fordel. Men de fem grunneierne ga seg ikke og er nå fengslet på ubestemt tid for utvist forakt for retten. Det har fått begeret til å flyte over for miljøforkjempere over hele Irland.
Statoil stiller seg, ikke overraskende, uforstående til protestene. Prosessen har vært demokratisk. Irlands regjering har godkjent planene og demokratiske spilleregler er fulgt, uttaler informasjonssjefen. Prosjektet har passert alle mulige ankeinstanser. Shell på sin side har bedt den norske regjeringen gripe inn. På hvilken måte er foreløpig uklart. Kanskje tenker Shell at norske myndigheter har lang erfaring med forsering av miljøprotester fra Alta-aksjonen m.m.
For omkring 30 år siden, da miljøvern for alvor kom på dagsorden, oppsto det parallelt en debatt om berettigelsen av sivil ulydighet. Det ble blant annet uttalt at sivil ulydighet er berettiget når de demokratiske spilleregler er brukt opp - og man fremdeles ikke har tatt hensyn til fremsatte synspunkter. Det er leit at vi ikke er kommet lenger i utviklingen av demokratiet enn at sivil ulydighet fremdeles er eneste håp om å bli hørt i miljøvernsaker, eller saker der et svakt mindretall blir undertrykket. Burde vi ikke snart være modne for et demokrati der alle synspunkter blir ivaretatt, fremfor et parlamentarisk flertallsdiktatur? Parlamentarismen står uansett for fall. Internasjonale organisasjoners stormløp for de multinasjonale selskapenes allmakt vil gjøre parlamentene fullstendig handlingslammet. Vi burde benytte den smule handlingsrom som fremdeles eksisterer til å utvikle demokratiet før det er for sent. Miljøet vil ikke minst tjene på det.
