
VALGPROGRAM HEDMARK 2003-2007
Kjære velger
Dette dokumentet er Hedmark Fremskrittspartis program for fylkestingsperioden 2003-2007. Her kan du lese hva vi vil arbeide for de kommende fire årene.
Hedmark FrP er det eneste partiet som har troverdighet i samferdselspolitikken. Mens vi ønsker å bevilge penger til opprustning av veiene, er disse bevilgningspostene det første de andre partiene kutter i. Det er bare FrP som har forstått at infrastrukturen i Hedmark ikke løses ved å øke bevilgningene til buss.
Dersom du gir din stemme til oss vil vi motarbeide fylkeskommunens overkjøring av kommunale vedtak. De siste årene har vi gang på gang sett at fylkeskommunen underkjenner vedtak fattet av demokratisk valgte kommunestyrer. Hjelp oss og stopp denne galskapen.
Fremskrittspartiet vil i kommende periode arbeide for å få balanse i fylkeskommunens økonomi. I det siste året har økonomien vist at vi er på riktig vei, men Ap og SV legger nå opp til massive låneopptak for fremtiden. Det betyr for fremtiden at en større del av inntektene vil bli bundet opp i renter og avdrag, noe som igjen betyr mindre penger til å bedre tjenestetilbudet til deg som innbygger.
Jeg håper du som hedmarking ser behovet for endring av den politiske kurs og støtter vårt partiprogram. Jeg håper du som vil ha en endring gir din stemme til Fremskrittspartiet og til meg som fylkesordførerkandidat.
Ved de siste budsjettbehandlingene i fylkestinget er det bare FrP som har levert et helhetlig budsjettdokument. Dette viser at vi har en helhetlig politikk og plan for hvordan innbyggerne skal få bedre tjenester.
Budsjettdokumentet kan du få ved å ringe meg på 90 11 42 33. Du kan også ringe meg dersom du vil vite mer om meg og Fremskrittspartiets politikk.
Med vennlig hilsen
HEDMARK FREMSKRITTSPARTI
Lars Joakim Hanssen
Fylkesordførerkandidat
La 2003 bli vårt siste fylkestingsvalg!
Fremskrittspartiet vil legge ned fylkeskommunen.
Fylkeskommunen ble innført som forvaltningsnivå i 1976. Vi skulle få et demokratisk regionsnivå som skulle ha ansvar for oppgaver det ikke var hensiktsmessig at de små kommunene styrte over. Det vi derimot fikk var en tungrodd, byråkratisk kjempe som sakte men sikkert har uthult det opprinnelige kommunale selvstyret.
Fremskrittspartiet mener fylkeskommunen er blitt et overflødig ledd. Stadig flere oppgaver flyttes over fra fylkeskommunen til stat eller kommune. Fylkeskommunen er etter vår mening bare et fordyrende og byråkratisk ledd som vi med enkelhet kan avvikle.
Fremskrittspartiet ser ingen praktiske eller politiske fordeler med å beholde fylkeskommunen som politisk og utøvende instans. Følgelig er Fremskrittspartiet for å legge den ned som selvstendig forvaltningsorgan. De få oppgaver fylkeskommunen har ansvaret for i dag, kan overtas av staten, kommunene og private organisasjoner.
Fremskrittspartiet vil overføre fylkeskommunen sine oppgaver til stat, kommune og private.
En effektiv og rimelig forvaltning
FrP vil ha en effektiv og serviceinnstilt fylkeskommune.
Så lenge fylkeskommunen består vil Fremskrittspartiet arbeide for å avbyråkratisere og forenkle den mest mulig.
Byråkratiet i fylkeskommunen preges av at det er stort og tungrodd. Dette har ført til at servicen overfor innbyggerne er blitt dårligere. Fremskrittspartiet oppfatter fylkeskommunen som et overstyrende og negativt organ.
Hedmark FrP ønsker en positiv og effektiv administrasjon, hvor man i større grad enn i dag setter JA-stempelet på søknader.
Som ledd i moderniseringen av fylkeskommunen vil Hedmark FrP bruke konkurranseutsetting og kjøp av tjenester i utstrakt grad. For Hedmark FrP er det ikke så interessant hvem som utfører oppgaven, bare oppgaven blir utført til rett kvalitet og til en riktig pris.
 Gjennom konkurranse skal vi skape bedre tjenester for befolkningen
Folkestyre
 Vi vil ha flere saker ut på folkeavstemning
Fremskrittspartiets politikk bygger på folkestyre, med redusert politisk kontroll og innflytelse. Vi går inn for å lovfeste bindende folkeavstemninger i saker som har betydning for en større del av befolkningen.
Spørsmål skal kunne kreves avgjort ved folkeavstemning dersom minst 20 % av de stemmeberettigede krever dette gjennom underskriftskampanjer, eller om 1/3 av fylkestingets medlemmer forlanger det.
I et folkestyre mener vi at den enkelte politiker i langt større grad må være ansvarlig ovenfor innbyggerne for de vedtak man gjør. Fremskrittspartiet er i flere sammenhenger skremt over hvor lite motforestillinger mange politikere har når det gjelder å bruke av folks skattepenger.
Hedmark FrP mener politikerne må være seg bevisst at det alltid er innbyggernes penger de forvalter.
Vi vil ha ansvarlige politikere som er seg bevisst at det er innbyggernes penger de forvalter
Konkurranseutsetting
Vi vil sette flere tjenester ut på anbud
Erfaring både fra inn- og utland viser at oppgaver kan løses bedre og rimeligere i et fritt marked der produsenter konkurrerer seg i mellom.
Innen de aller fleste områder er det store verdier å spare på å sette tjenester ut på anbud. Konkurranse fører til at tjenesteyterne gjør det de kan for å gi best mulig service til best mulig pris. Samtidig kan vi bruke de sparte midlene til å sette i gang nye tiltak og/eller øke kvaliteten på eksisterende tjenester.
Det viktigste er ikke hvem som produserer tjenester, men at de er best mulig
Å la forskjellige tilbydere konkurrere om en tjeneste betyr ikke at man ekskluderer det offentlige. At en tjeneste blir satt ut på anbud betyr ikke at bare private kan delta i konkurransen. De kommunale tjenesteyterne har også mulighet til å delta i konkurransen. FrP ønsker å omdanne flere av de kommunale og fylkeskommunale tjenesteområdene til egne driftstyrer og selvstendige enheter slik at disse kan konkurrerer på lik linje med private aktører. Dersom de offentlige aktørene kan tilby samme tjenesten som private aktører, til samme pris og kvalitet, mener FrP at tjenesten skal forbli innen det offentlige.
Momsreglene må være like for det private og det offentlige
Momsreglene er i dag en barriere for å etablere fri konkurranse mellom offentlige og private aktører. I dag er det forskjellige regler for de offentlige og de private aktørene Dette medfører en konkurransevridning i den offentlige tilbyders favør, som Hedmark FrP vil avskaffe.
Uansett om det er det offentlige eller en privat aktør som utfører tjenestene, har det offentlige likevel ansvaret for å kontrollere at kvaliteten blir i tråd med det man har bestemt.
Hedmark FrP er tilhenger av at så vel tekniske som omsorgsbaserte oppgaver kan settes ut for konkurranse, og vil i en hver sak fremme forslag om at dette skjer.
Pensjonsordningen i fylkeskommunen ønsker vi også å sette ut på anbud.
Vi vil sette pensjonsordningen til fylkeskommunen ut på anbud
Avvikling av offentlig engasjement
Hedmark FrP vil selge fylkeskommunale eiendommer og aksjer
Hedmark FrP mener som hovedregel at fylkeskommunen ikke skal være eiendomsbesitter eller næringsdriver. På generelt grunnlag kan vi påstå at de offentlige har vært til dels en dårlig næringsdriver.
Fremskrittspartiet vil selge fylkeskommunens eierandeler i næringsvirksomhet og unødvendig bygningsmasse. Kapital som innhentes fra slike salg, ønsker vi å bruke til nedbetaling av gjeld og investering i varig verdiskapning, som for eksempel skoler og veier.
Inntil FrP får flertall for å selge unna bygningsmasse ønsker vi at fylkeskommunens eiendommer skal samles i et aksjeselskap som har ansvar for drift og vedlikehold av bygningene.
Slik skaper vi fremtidens skole!
Vi vil ha selvstyrte skoler
Primært ønsker Fremskrittspartiet at staten skal overta finansieringen av videregående opplæring. Dette kombinert med fritt skolevalg og stykkprisfinansiering, vil gi det optimale opplæringstilbudet for elevene.
Elevene og foreldrene må få bestemme mer!
Vi vil ha selvstyrte videregående skoler, offentlige og
private. I styret for de offentlige skolene skal elever og foreldre være i flertall. Vi vil innføre det samme finansieringssystemet her som er innført for sykehusene.
Dette vil gjøre eleven til en inntektskilde og ikke en utgiftspost. Dette finansieringssystem har vist seg å være en udiskutabel suksess. Det skal fortsatt være det offentlige som betaler for eleven gjennom stykkpris, men eleven kan selv velge den skolen han/hun mener har det beste faglige tilbudet på den utdanningen man ønsker.
Vi vil skape landets beste og mest spennende skole!
Det er elevene som skal bruke skolene. Derfor vil Hedmark FrP at elevene skal få være med å bestemme over sin egen skolehverdag. De offentlige skolene ønsker vi derfor å gjøre brukerstyrte, ved at det dannes ansvarlige driftsstyrer bestående av elever, foreldre og ansatte.
FrP sier ja til fritt skolevalg
For Hedmark FrP er arbeidsmiljøet til elevene viktig. Derfor vil vi prioritere å restaurere og vedlikeholde skolene.
I budsjettet for 2003 foreslo FrP å øke spesialundervisningen med 2 millioner kroner!
I flere år har Hedmark Fremskrittsparti kjempet for å styrke spesialundervisningen. Det er dessverre denne potten som først kuttes når fylkeskommunen skal gjøre opp budsjettet sitt. Vi mener at elever med spesielle behov har rett til opplæring ut fra sine egne forutsetninger. Ved å øke bevilgningene til spesialundervisning hindrer vi at disse elevene vantrives på skolen, og kanskje avbryter utdannelsen sin.
Internatene bør legges ut på anbud, for å gi elevene rimeligere bokostnader
Hedmark fylke har ved noen skoler internatdrift. Vi ønsker å legge driften av internatene ut på anbud. På denne måten håper vi å kunne skaffe rimeligere botilbud for elevene.
Hedmark fylkeskommune har, mot FrPs stemmer, sagt ja til å samle alle skolene i Hamar under et tak. Fremskrittspartiet er betenkelig over å opprette en skole med bortimot 1500 elever. Vi mener at en slik sammenslåing vil svekke tilbudet og mangfoldet til elvenes valg av fag og pedagogikk.
Nei til storskole i Hamar. Vi vil ha omkamp om vedtaket!
Fylkeskommunen regner med at en ny storskole på Hamar vil koste 600 millioner kroner. Dette er penger fylkeskommunen ikke har, og vedtaket om en ny skole i Hamar vil bare være en falsk forhåpning for lærere og elever. Dersom FrP kommer i posisjon etter valget, vil vi gjøre det vi kan for å oppheve vedtaket, og heller satse på å videreutvikle og ruste opp de skolene som i dag er i Hamar. Først og fremst ønsker vi å prioritere vedlikehold av Ankerskogen videregående skole, og Sentrum videregående skole i Kongsvinger. Dersom skolene skal samles ville det være mest naturlig at Ajer og Hamar katedralskole slås sammen og at Ankerskogen og Storhamar slås sammen.
Hedmark fortjener bedre veinett!
Regjeringspartiene og Ap nedprioriterer Hedmark
Skal vi kunne tilby folk flest moderne livsvilkår over hele landet, er vi avhengig av å ha gode kommunikasjonsårer. Et godt utbygd veinett er avgjørende for å sikre bosetting og næringsutvikling i vårt langstrakte fylke.
Dessverre blir Hedmark den store taperen når midler til vei investeringer skal fordeles. Vi har den største andelen fylkesveier pr. innbygger, men får tildelt minst midler.
Stamveinettet vårt er av vital betydning. Både E6, Rv2 og Rv3 er viktige nasjonale transportkorridorer, som har betydning for langt flere enn bare Hedmarks egne innbyggere. Men når pengene skal fordeles blir det lite igjen til disse veiene. Slik var det med regjeringen Stoltenberg, og slik ser det også ut til å fortsette under Bondevik.
E6 må bli 4-felts motorvei
Fremskrittspartiets alternative forslag til Nasjonal Transportplan inneholder tre ganger så store bevilgninger til disse stamveiene som forslagene fra regjeringspartiene eller Ap. Alle snakker om økt satsing på veinettet, men i praksis har det vist seg at det bare er FrP som fremsetter forslag om og stemmer for dette.
Fremskrittspartiet vil umiddelbart starte utbyggingen av E6 til 4-felts motorvei gjennom hele fylket.
Rv3 fra Elverum til Sør-Trøndelag grense må bygges ut til motorvei klasse B.
Videre ønsker Hedmark FrP at Rv 25 Hamar-Løten bygges ut til 4-felt.
Rv 3 fra Elverum til E6 ved Uthuskrysset og Rv 2 fra Kongsvinger til Akershus` grense må også utbedres til 4-felt vei. (Disse veistrekningene planlegges i dag utbygd til 2-felts motorvei. Dette er meget kortsiktig. Statens Vegvesen er også av den oppfatning at f.eks. Rv 2 må utbygges til 4 felt i et 10-20 års perspektiv. For Hedmark FrP er det uforståelig at man kan planlegge så kortsiktig.)
Fartsgrenser
Bruk av vinterfartsgrense må begrenses vesentlig. Det samme gjelder også for lengden på perioden. Hver eneste vår opplever vi bare og fine veier med redusert fartsgrense. Begrunnelsen er at det kan komme snø og is igjen. Fremskrittspartiet har tillit til norske bilister, og tror at folk flest er i stand til å vurdere forholdene de kjører under.
Standarden på veiene må betraktelig opp
Vi har midler til asfalt og trafikksikring på våre fylkesveier, hvis politikerne vil! Dette er kun et prioriteringsspørsmål. FrP vil ha en minimumsstandard som skal gjennomføres i hele fylket.
Næringslivet, inkludert primærnæringen,
må ha veier som tåler å bli brukt, og som gir effektiv transport av varer og sikker ferdsel for myke trafikanter.
BOMPENGER OG VEIPRISING ER MODERNE LANDEVEISRØVERI !
Vi vil ha bedre og billigere kollektivtrafikk!
Fremskrittspartiet mener at kollektivtrafikken må effektiviseres og ikke ytterligere subsidieres. Ved endring av rutetilbud må en sikre samordning slik at alle korresponderende ruter blir tilpasset før endringene trår i kraft.
Kollektivtrafikken må effektiviseres!
Kollektivtilbudet i fylket kan sikres på en billigst mulig måte ved at fylkeskommunen tillater andre enn Hedmark Trafikk å kjøre rutetrafikk. I dag nekter de andre partiene dem å gjøre dette. Dette fører til høyere priser og dårligere tilbud for brukerene.
Vi vil avvikle Hedmark Trafikk
Fremskrittspartiet mener Hedmark Trafikk har vist at de ikke klarer å gi innbyggerne et så godt tilbud som de burde, tatt i betraktning de store subsidiene de mottar. Vi vil derfor arbeide for å avvikle Hedmark Trafikk som et fylkeskommunalt foretak, og sette alle rutene ut på anbud.
I dag har Hedmark noen av de høyeste billettprisene i Norge, selv om Hedmark Trafikk årlig mottar 180 millioner kroner i støtte.
Vi har ikke råd til å miste et medmenneske i trafikken!
Årlig dør 30 mennesker på veiene i fylket.
De andre partiene mener resepten for å unngå dette er flere fartskontroller, lavere fartsgrenser, fotobokser, prikkbelastning av førerkort, startsperrer i biler, og til om med lyskryss midt på en riksvei. Feil, sier FrP. Vi vil bygge bedre og sikrere veier, og flere gang- og sykkelstier.
Rørosbanen
Det er ikke Rørosbanen som er hovedpulsåren i Nord-Hedmark. Det er Rv3. Av både persontrafikk og godstransport er det kun 5 % som går på bane. Resten går på vei. Dette er et ubestridt faktum som flere enn Fremskrittspartiet må erkjenne.
For Hedmark Fremskrittsparti er det veinettet som har prioritet. Det betyr ikke at vi har tenkt å jobbe for at Rørosbanen blir lagt ned, men vi kan ikke akseptere at Rv3 skal avspises med 250 mill. i hele 10-årsperioden som Nasjonal Transportplan trekker opp, mens Rørosbanen i samme tidsrom skal motta rundt 1,25 mrd; altså fem ganger så mye. Det må alltid være slik at bevilgningene kanaliseres dit de gjør størst nytte for seg. Det skjer ikke i dag.
Rørosbanen er teknisk sett i rimelig god stand, så det vil være positivt om vi kan ha trafikk her også i fremtiden. Men det kan ikke skje til den prisen vi betaler i dag. Utfordringen ligger hos NSB og Jernbaneverket, som i så fall må finne fram til bruksmåter som er mer lønnsomme enn dagens drift.
Et bærekraftig næringsliv er nødvendig
Fremskrittspartiet vil legge forholdene til rette for at all næring får mulighet til å vokse og utvikle seg slik at vi også har noe å leve av i fremtiden. For at næringslivet skal ha mulighet til å vokse må vi redusere skatter og avgifter, lage bedre infrastrukturen og gi rom for utvikling i et konkurranseutsatt internasjonalt samfunn.
Dette innebærer at vi må ha langt høyere standard på veinettet, slik at det er mulig å transportere varer og tjenester på en rask og sikker måte. For å bli mer konkurransedyktig og komme på nivå med resten av verden, trengs et gedigent krafttak innen norsk samferdselspolitikk. En storstilt utbygging av 4-felts motorveier er helt nødvendig.
Det må også utvikles næringsarealer og tomteområder slik at det finnes mulighet for å starte ny virksomhet og skaffe boliger til de som skal arbeide her.
Hedmark preges i dag av utflytting. Fylkestinget har i denne sammenheng gjort helt feil prioriteringer. FrP vil satse på å demme opp for utflyttingen ved å satse på de mest befolkningstette områdene i fylket. Det vil si Hamar, Elverum, Tynset og Kongsvinger. Ved å la disse regionene få vokse vil de fungere som buffere mot en uhemmet fraflytting ut fra Hedmark til Oslo-området. Det aller viktigste for oss er at fylkets innbyggere fortsetter å bo i Hedmark. Hvor de bor innenfor fylkets grenser er ikke avgjørende.
 Vi vil gi bøndene frihet, ikke påbud og restreksjoner
Dagens bønder er dessverre bundet på hender og føtter. De får ikke engang lov til å fradele kårboliger. Både odelsloven, konsesjonsloven og jordloven setter store begrensninger for landbruksnæringens muligheter til å utvikle seg. Det samme kan sies om systemet med jordbruksforhandlinger.
Produksjonen innenfor landbruket blir i for stor grad styrt av politiske målsetninger, og næringen fratas muligheten til å utvikle seg henimot markedstenkning. De såkalte distriktsvennlige partiers landbrukspolitikk er foreldet. De hemmer dessverre utviklingen i distriktene. Fra 1976 til 1997 brukte det offentlige hele 500 milliarder på å støtte norsk landbruk i form av vanlige subsidier og skjermingsstøtte. I tillegg kommer kostnadene til flere tusen byråkratstillinger i staten, fylkeskommunen og kommunene, som har til oppgave å forvalte de lover og forskrifter som regulerer norsk landbruk. Til tross for denne massive subsidieringen ble antall bruk halvert.
Ved at Hedmarks bønder frigjøres fra sine lenker, åpnes mulighetene for det frie markedet, entreprenørskap og knoppskyting i distriktene.
Hedmark Fremskrittsparti sier ja til fradeling og omdisponering av areal til bolig- og næringsvirksomhet. Prisfastsettelse ved kjøp og salg av eiendom skal være en sak mellom selger og kjøper.
Regional utvikling
For Fremskrittspartiet er regional utvikling ensbetydende med å sikre vekst og nyskapning i næringslivet i Hedmark. Bare på denne måten kan vi hindre fraflytning, samtidig som næringslivet vil kunne konkurrere med det resterende næringsliv i fylket.
Vi ser at dagens satsning på regional utvikling i fylket har vært feilslått. Det har vært ukritisk bruk av penger i prosjekter som ikke har gitt fylket mange nye arbeidsplasser. Siden 1998 og frem til 2002 har fylkeskommunen drevet Viking Venture Norway AS som skulle bidra med å skaffe arbeidsplasser til fylket etter OL på Lillehammer. Dette resulterte kun i en håndfull arbeidsplasser. Det har også vært brukt over 20 millioner kroner på omstillingsprogrammet Morgenlandet. Det eneste de har bidratt med er økt byråkrati og flere offentlige ansatte.
Gjennom Regional Utviklingsprogram har fylkeskommunen nesten ikke klart å skape vesentlig ny virksomhet. Planen har i store trekk vært brukt for å opprettholde byråkratiske stillinger i fylkeskommunen.
Eksisterende næringsliv må utvikles
Hedmark FrP er av den oppfatning at dersom man skal skape flere arbeidsplasser i fylket må dette skje gjennom utvikling i eksisterende næringsliv, med minimal innblanding fra Hedmark fylkeskommune.
Det private næringsliv skaper selv sine egne arbeidsplasser. De er ikke avhengig at det offentlige skal vedta nye arbeidsplasser. Det eneste næringslivet trenger, er gode rammevilkår ved at forholdene legges til rette med for eksempel infrastruktur, lavere skatter og avgifter, mindre byråkrati og skjemavelde, lavere arbeidsgiveravgift etc.
Arbeidsplasser vedtas ikke - de skapes av private
Hedmark skal fortsatt være et forsvarsfylke
Hedmark er et av de fylker hvor der har vært og fortsatt er betydelig utbygging av nye forsvarsanlegg. Dette er særlig knyttet til Terningmoen, Rena leir og Regionfelt Østlandet.
Sammen med Forsvaret skal Hedmark utvikles
Hedmark FrP er glad for at Forsvaret har prioritert vårt fylke og ønsker å legge til rette for at Forsvaret og Hedmarks innbyggere sammen kan videreutvikle fylket. At Forsvaret har mye virksomhet i fylket er en stor fordel for både kommunene og innbyggerne. Aktiviteten gir ringvirkninger, som i sin tur fører til flere arbeidsplasser også i sivil virksomhet. Dette gir grobunn for økt positiv aktivitet, både innenfor kultur, idrett og på andre områder.
Et eksempel på dette er Forsvarets aktiviteter på Rena. Rena Leir og Regionfelt Østlandet har gitt Østerdalssamfunnet flere hundre nye arbeidsplasser. Stillingsrammen for Østerdal-garnisonen som helhet er beregnet til cirka 1450 sivile og militære i 2005. Dette er nesten fem ganger så mange som Rena Kartonfabrikk hadde på det meste.
Fremskrittspartiet har alltid vært et parti som ønsker et sterkt og solid forsvar. Vi vil derfor i fylkesting og kommunestyret stille oss positive til utbygging og andre tiltak fra Forsvaret, til beste for kommunene og innbyggerne
Det må etableres nye virksomheter ved nedlagte militærleire
Kommuner i Hedmark som mister militær aktivitet kan stole på at FrP vil være en pådriver i arbeidet med å skaffe ny alternativ virksomhet. Et eksempel her er Haslemoen i Våler.
Nei til overstyring av kommunene!
Flere ganger i året overstyrer og overprøver fylkespolitikerne vedtak gjort av lovlig valgte kommunepolitikere. Fylkespolitikerne sier de ønsker økt bosetning i Hedmark, men likevel blir mange kommuners forsøk på boligbygging effektiv og brutalt stoppet av fylkeskommunen og staten.
SMAT-planen hindrer kommunen i å gjøre selvstendige valg
Takket være politikerne er det nesten umulig å få bygge i fylkets mest folkerike region, Hamarregionen. SMAT-planen (Samarbeide, Miljø, Areal og Transport) har satt en stopper for dette. Fremskrittspartiet stemte mot hele planen i fylkestinget.
SMAT-planen er ikke bare en bremsekloss for utviklingen i Hamarregionen, men også for utvikling i distriktene. Et av argumentene mot Strandlykkja-prosjektet i Stange kommune var nettopp at det strider mot SMAT-planen.
FrP går imot enhetsfylke
I fylkestinget i Hedmark er FrP det eneste partiet som har gått mot enhetsfylket. Vi anser dette å være et lite gjennomtenkt prosjekt, der målet er at fylkeskommunen skal være en slags overkommune overfor dagens kommuner. Vi har ingen som helst tro på at fylkeskommunen vil kunne tilby innbyggerne et bedre tjenestetilbud ved å gå over i et prøveprosjekt med enhetsfylket, der fylkeskommunen og fylkesmannen blir til en gigantisk byråkratisk smørje. Dessuten registrerer Hedmark FrP at fylkesmannen selv er motstander av et slikt ekteskap. Hedmark Fremskrittsparti vil heller satse på å videreutvikle dagen tjenestetilbud, og tror ikke en ny organisasjon er veien å gå. Bedre tjenestetilbud kan bare gis ved at fylkespolitikere prioriterer bedre.
Tjenestetilbudet er viktigere enn forsøk på nye prosjekter
Kommunene bør bli mer effektive
Hedmark FrP mener kommunene i fylket fortsatt kan gjøre mye for å bedre tjenestetilbudet for sine innbyggere. Det finnes nok av eksempler på kommunepolitikere i fylket som ser dette som en viktig oppgave. En måte å skape bedre tjenester på er at kommuner samarbeider om visse tjenester. På denne måten vil man kunne profesjonalisere oppgavene. Solør-kommunene har vist at dette fungerer. I enkelte tilfeller kan kommunesammenslåing også være riktig vei å gå. I mange tilfeller viser det seg at det er millioner av kroner å spare på dette. Et eksempel er da Vang og Hamar slo seg sammen. Kostnadsbesparelsene ble på hele 13 mill.
En bedre tannhelsetjeneste med FrP
Hedmark FrP går inn for fritt tannlegevalg. Innbyggerne skal selv kunne velge hvilken tannlege de vil bruke. Men da er det nødvendig med flere tannleger. FrP har gått inn for utdanning av flere tannleger umiddelbart, slik at det blir tannleger nok til å kunne dekke kundenes behov.
FrP sier ja til fritt tannlegevalg
Hedmark FrP hadde primært ønsket å legge den offentlige tannhelsetjenesten ut på anbud. Dette fungerer dessverre kun når markedet er fritt. I dag er det stor mangel på tannleger, noe som gjør at tannlegene ville kunne ta seg overpris ved en anbudsutsettelse. Inntil det blir utdannet nok tannleger vil FrP sørge for at de som har lovpålagt rett til tannpleie skal få den gjennom offentlige tannleger. Hedmark FrP vil likevel i inngåelsen av kontrakter med tannlegene, få ned kostnaden gjennom å gi dem mulighet til å ha privat praksis i kontorlokalene utenom vanlig arbeidstid. Vi håper at dette vil kunne skape større konkurranse og reduserte ventelister.
 Vi vil fjerne ventelistene på tannhelse tjenester
Fremskrittspartiet vil legge til rette for å utvikle folkehelsearbeidet i samarbeid med helseregionen og kommunene i Hedmark.
Vi vil utvikle folkehelsearbeidet i kommunene
Kamp mot rusmisbruk
Rusomsorgen har i alle år vært et nedprioritert område. Dagens helsevesen er kun rettet mot behandling og ikke forebygging. Mens det ikke mangler på arbeidskraft innen behandling, er det forebyggende arbeidet lite prioritert. Hedmark Fremskrittsparti vil vri mer av midlene som brukes innen rusarbeidet over på forebyggende virksomhet.
Gjennom et planlagt arbeid ovenfor barn, foresatte og lærere kan rusproblemet med tiden minske. Et forebyggende arbeid må bestå i informasjon til foreldre spesielt. Hedmark Fremskrittsparti er bekymret over den relativt store naiviteten enkelte foreldre har overfor sine barn. Det finnes eksempler på land som stiller sterke krav til foreldre når det gjelder ansvaret med å ha barn. Hedmark Fremskrittsparti synes dette kan høres ut som en interessant vei å gå.
Fremskrittspartiet vil prioritere mor/barn og unge voksne innen rehabilitering
Rusproblem med dagens ungdom er alarmerende, og vi mener at denne utviklingen ikke kan fortsette. Vi vil derfor være meget åpne for å diskutere radikale virkemidler for å løse dette problemet i fremtiden.
Innen rusomsorgen må det gis et mer brukertilpasset tilbud enn i dag. Det må innføres et system der man i større grad kan shoppe den tjenesten som trengs i hvert enkelt tilfelle. Behandling av rusproblematikk er veldig individuelt, og de som er utsatt for slike problemer kan ikke behandles som en ensartet gruppe.
Vi må ha større bruker tilpasning
Hedmark FrP vil ha økt satsing med legemiddelassistert rehabilitering. I dag blir dette i hovedsak gjort med Metadon og Subutex. Vi ønsker å åpne for at denne behandlingsformen også kan tilbys yngre mennesker enn tilfellet er i dag, uten at vi vil fastsette en endelig nedre grense.
Ja til folkekultur
Hva menes med kultur? De fleste har en forestilling om hva begrepet innebærer, men svært få vil være i stand til å gi det en god og entydig definisjon. Mange vil mene at det dreier seg om verdier innbyggerne i et samfunn er enige om å sette høyt. Men så viser det seg at innbyggerne slett ikke har felles verdier. Det du selv syns er viktig er kanskje ikke like viktig for andre i kommunen. Og også overfor våre egne barn kan vi komme til kort: Det våre barn ser opp til er kanskje ikke det vi selv setter høyest.
Fylkeskommunen prioriter finkultur fremfor folkekultur
Dagens kulturmidler i Hedmark fylkeskommune blir i stor grad brukt på feil områder. I Hamar har Hedmark fylkeskommune for eksempel brukt over ti millioner skattekroner på Hedmark Kunstbanken. Vi synes dette er feil prioritering av midler. Hedmark FrP ønsker å begrense kulturbudsjettet, og vil kanalisere den største delen av kulturmidlene til barn og unge. Dette er grupper som ikke har råd til å betale for de aktiviteter de ønsker å delta i.
Vi vil støtte idrettsaktiviteter for barn og unge
Hedmark FrP ser også viktigheten i at ungdommene er aktive innen idretten. Vi ønsker å øke støtten til idrettskretsen. I budsjettet for 2003 fremmet Hedmark FrP forslag om å bevilge en egen pengepott til egenorganiserte idrettsaktiviteter. Dette er pengestøtte som ungdom kan søke om for å realisere sine idrettslige drømmer. Dette kan være midler til å bygge skateboardrampe, eller for å leie en buss til å reise på skitur. Dessverre ønsket ikke flertallet i fylkestinget å støtte dette. Hedmark FrP vil fortsette å legge til rette for idrettsaktiviteter for våre barn og unge.
Generelt vil Hedmark FrP være positive til søknader om uorganisert og organisert aktivitet for barn og unge.
Ja til bruk av snøscooter!
Fremskrittspartiet er et liberalistisk parti, og kan ikke uten videre akseptere innskrenkninger i borgernes adgang til fri livsutfoldelse, så fremt adferden ikke er til hinder for andres tilsvarende frihet, eller på annen måte er til reell skade for fellesskapet.
Normal og ansvarlig kjøring med snøscooter i utmark har ingen negative miljøkonsekvenser, verken for planter eller dyreliv. Man kan heller ikke påstå at scooterkjøring skulle være til allmenn sjenanse. Norge er et av Europas tynnest befolkede land, og har mer enn nok plass til å tilgodese alle typer friluftsliv.
Hedmark Fremskrittsparti ønsker at loven om motorferdsel i utmark speilvendes, slik at snøscooterkjøring i utgangspunktet blir tillatt. Så kan man i etterkant fastsette områder der det skal være forbudt, for eksempel ut fra hensynet til annet friluftsliv, spesielt sårbart plante- og dyreliv, eller andre påvisbare miljøforhold. På den måten blir man kvitt den meningsløse forbudslinjen som råder i dag, uten at det dermed blir fritt fram til å kjøre overalt.
Det er nylig vedtatt forskrifter som setter et generelt forbud mot bruk av snøscooter på offentlig vei. Dette er et forbud Hedmark Fremskrittsparti ikke kan akseptere, fordi det mangler troverdig begrunnelse. Snøscooteren har mer enn gode nok styreegenskaper på vinterveier, og stopplengden ved nedbremsing er vesentlig kortere enn for bilen. Den eneste svakheten er mangelen på blinklys til å kommunisere med andre trafikanter. Hedmark Fremskrittsparti vil derfor arbeide for at disse forskriftene endres. Utstyrer man scooteren med blinklys, skal den ha samme adgang til vei som andre kjøretøy.
Rovdyr
Hedmark er et langstrakt og stort fylke med mye skog og fjell. I denne naturen befinner det seg et stort mangfold av ville dyr. I den senere tid har antall rovdyr økt. Det er spesielt gardbrukere med husdyr og befolkningen i distrikts Hedmark som opplever denne situasjonen som et problem.
Det bør åpnes for kvotejakt med lokale jegere for å ta ut skadedyr..
Det er ikke alltid at Staten har forståelse for livssituasjonen for befolkningen i distrikts Norge og i mange tilfeller er det vanskelig å få fellingstillatelse til å skyte rovdyr som tar bufe, såkalte skadedyr.
Hedmark Frp finner det også meningsløst at Staten skal bruke våre skattepenger på en offisiell Statlig ulvejakt. Det var nettopp en slik storstilt jakt vi hadde i Hedmark vinteren 2002. I slike tilfeller er det bedre at det åpnes for kvotejakt slik at lokale jegere selv kan få være med.
Hedmark Frp vil at:
det skal bli lettere å få fellingstillatelse på skadedyr
