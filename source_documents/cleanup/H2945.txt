
Lørdag 16. august
KrF-leder Valgerd Svarstad Haugland i Hedmark:
UVERDIG DEBATT OM MINSTEPENSJONISTER
-Det er i ferd med å utvikle seg en uverdig debattkultur når det gjelder minstepensjonistene og deres situasjon. Jeg synes det går over alle grenser når man bruker folks nøysomhet og sparsommelighet imot dem, eller når man velger helt ekstreme eksempler på minstepensjonister med stor formue, for på den måten å mistenkeliggjøre hele gruppen. Det sa Kristelig Folkepartis leder Valgerd Svarstad da Hedmark KrF hadde sin valgkampåpning lørdag.
-Dagens minstepensjonister vokste opp i en tid da det var en æressak å være nøysom, og å kunne legge litt til side, selv om man hadde lite. Denne nøysomhet og sparsommelighet følger mange av dem fremdeles. Men det er et faktum at mer enn to-tredjedeler av minstepensjonistene har mindre enn 10.000 kroner året i inntekter utover minstepensjonen sin, og omlag 90.000 minstepensjonister har mindre enn ett tusen kroner mer enn minstepensjon i årlig inntekt. Derfor har Kristelig Folkeparti forpliktet seg til å foreslå en økning av minstepensjonene med 12.000 kroner i året i forbindelse med behandlingen av statsbudsjettet for 1998, sa Valgerd Svarstad Haugland.
KrF-lederen avviste at det kan være snakk om å behovsprøve denne økningen for å unngå at "rike" minstepensjonister får dette beløpet. -Dersom man ikke har saklige argumenter lenger, vil man alltid klare å finne et eller annen ekstremt eksempel for å latterliggjøre en god sak. Jeg synes slike eksempler er å avspore hele debatten, sa hun.
-For meg er dette også et spørsmål om å vise solidaritet med andre kvinner, i og med at den største gruppen minstepensjonister er nettopp kvinner, la hun til.
-KrF er opptatt av at de eldre fortjener å føle trygghet i alderdommen, og de fortjener å få den hjelp de trenger den dagen de trenger det. Det gjelder både hjemmetjenester og sykehjemsplass. Og de som trenger en sykehjemsplass, men ønsker seg enerom, skal ha krav på dette også, sa Valgerd Svarstad Haugland da Hedmark KrF åpnet valgkampen lørdag.
