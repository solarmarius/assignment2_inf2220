
2.8.2005
Miljøpartiet De Grønne
Hva kan redde Union?
Norske Skog vil etter all sannsynlighet vedta nedlegging av Union. Kanskje var det allerede hensikten da bedriften ble kjøpt opp få år tilbake. Multinasjonale selskaper kan minst av alt tåle små konkurrenter med produksjonsmessig korte avstander og minimalt byråkrati. Norsk Skog ønsker ikke nye eiere til Union. Firmaets strategi går ut på å legge hovedtyngden av produksjonen til lavkostland. Det vil gi den mest optimale avkastning til eierne. Kan man klandre et selskap (eierne) for å ha denne målsettingen?
Politikere av nær sagt enhver avskygning strømmer til Skien for å gi uttrykk for sin fortvilelse over at enda flere arbeidsplasser går tapt. Men er det noe politikerne kan gjøre med dette? Det er lite sannsynlig. Et flerall av de politiske partiene har selv sørget for å svekke den politiske innflytelse over samfunnsutviklingen. Nå er det eierinteressene som rår. Det er slik flertallet av partiene har villet ha det.
Det ligger i GATT-avtalen som danner grunnlaget for opprettelsen av WTO. Og det ligger i Brundtland-regjeringens EØS-avtale. EØS-avtalen innebærer at Norge i prinsippet aksepterer EUs fire friheter, der fri flyt av kapital er avgjørende for Unions vedkommende. Utviklingen mot en friere flyt gjorde et nytt sprang med Syse-regjerigen, som opphevet enhver restriksjon for flyt av kapital over landegrensene.
En naturlig konsekvens av den frie flyten av kapital er at næringslivet søker seg til de land som har de laveste lønnskostnadene og de beste rammebetingelsene, f.eks. lav skatt på utbytte. Derfor kan Norske Skog fritt legge ned virksomheter i Norge, for i stedet å etablere seg i Kina og Brasil.
Både WTO og EU arbeider ut fra prinsippet om fri etableringsrett. WTO er på sett og vis et verdensomspennende EU hva angår nærings-, finans-, ressurs- og patent-politikk. Så lenge Norge har EØS-avtalen og er medlem av WTO har politikerne få muligheter for å gripe inn i næringslivets virksomhet. Har de noen, vil de uansett være av kortvarig verdi. Poenget med disse avtalene er nettopp å unngå politisk styring til fordel for juridiske bindinger diktert av de store kapitalinteressene.
Desverre er det slik at mange av oss etterhvert vil bli fanget av de samme kapitalinteresser. Bankene gir lave renter og vi fristes til å investere i fond. Slik oppstår det etterhvert "anonyme" eiere uten interesse i de virksomheter de investerer i, og i alle fall uten noen samfunnsinteresse. Utbyttet er eneste grunn for investeringen. På denne måten vil alle med et minimalt kapitaloverskudd ubevisst kunne bidra til en anonymisering og samfunnsuansvarlig drift av næringsvirksomhet.
Oljefondet er vår felles eiendom. Kravene til etiske vurderinger ved valg av investeringsobjekter er begrensede. F.eks. har fondet investert i Coca Cola, som ikke er kjent for å være spesielt samfunnsansvarlig. Nasjonalbanken styrer investringene etter hovedformålet størst mulig avkastning. Og midlene skal ikke investeres i Norge. Den norske befolkningen er med andre ord kapitalister i multinasjonale selskaper. Vi er minst like mye anonyme eiere med profittmotiv som eierne av Norske Skog og Union. Kan vi forlange mer av dem enn av oss selv? Norske Skog har også etiske retningslinjer for viksomheten sin: "Norske Skogs strategi slår fast at selskapet skal arbeide for bærekraftig utvikling gjennom høy miljømessig standard og sosialt ansvarlig forretningspraksis", kan vi lese på hjemmesiden. Men hva er sosialt ansvarlig forretningspraksis når profitthensynene sier nedleggelse? Den har nok svært liten betydning.
Politikere arbeider febrilsk for å finne løsninger for de 380 ansatte i Union. Det er spill for galleri. Partiene til de fleste av dem har vært med på å skape den situasjonen de ansatte i Union nå befinner seg i.
