
26. 8. 2003
Magnhild Meltveit Kleppa (Sp)
Kvalitetskrise i eldreomsorgen: Må taes på alvor
Rapporten fra Norsk Sykepleierforbund bør ikke komme som noen overraskelse for noen som følger eldreomsorgen på nært hold, sier Senterpartiets tidligere sosialminister Magnhild Meltveit Kleppa, leder av Stortingets kommunalkomite.
Kleppa reagerer spesielt sterkt på at flere medlemmer av Stortingets sosialkomite nå roper på kvalitetsreformer. Regjeringen Bondevik I la i januar 2000 fram en stortingsmelding om innholdet og kvaliteten i eldreomsorgen. Der ble blant annet situasjonen for demente spesielt belyst, og det ble foreslått en rekke tiltak for styrket kvalitet og bedre rekruttering. Dessverre gjorde Jon Alvheim sitt til at denne meldinga fikk liten oppmerksomhet.
Bondevik II-regjeringen har et stort ansvar for dagens situasjon. De har sørget for en sterkt svekket kommuneøkonomi. Det må vel snart bare være Erna Solberg og noen få til som tror at alle meldingene om kutt i nattevakter, reduksjon av legetimer og svekket bemanning fører til bedre eldreomsorg. Bondevik II-regjeringen har også pålagt sykehjemmene nye oppgaver, ved å gi sykehusforetakene grønt lys for en rå utskrivingspraksis. De som før var ferdigbehandlede pasienter, har nå fått benevnelsen utskrivingsklare. Dette har skjedd uten at kommunene har fått ekstra midler. De må derfor bruke pleiepersonell fra eldreomsorgen til oppgaver som før lå under sykehusene.
Jeg ber Regjeringen ta rapporten på største alvor. Jeg vil spesielt påpeke behovet for en rekrutteringsplan for helsepersonell i eldreomsorgen. Kommuneøkonomien for 2004 må styrkes for å sikre at svake grupper får den omsorg de fortjener. Det trengs åpenbart også en klargjøring av regelverk. Eldre mennesker skal også ha dekket sitt behov for helsetjenester; avslutter Meltveit Kleppa.
