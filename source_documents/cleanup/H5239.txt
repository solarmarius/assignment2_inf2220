
23. oktober 2001
Stortingsrepresentant Kenneth Svendsen (FrP)
Dårlig start av Skogsholm!
- Samferdselsminister Torild Skogsholm får ingen støtte fra FrP hvis hun foreslår rushtidsavgift på norske veier, sier FrP's samferdselspolitiske talsmann, Kenneth Svendsen, i en kommentar. Samferdselsminister Skogsholm uttalte i et intervju tirsdag at hun kan tenke seg en rushtidsavgift for å få mindre trafikk på veiene.
- Hvis regjeringen, med et flertall av høyrerepresentanter, ønsker å øke avgiftene på bilbruk, må de søke støtte hos Arbeiderpartiet. I såfall får den nye regjeringen en særdeles dårlig start, sier han.
- Hva mener hun egentlig med at det blir mindre trafikk? Hvis avgiften får en trafikkdempende effekt, vil det i såfall skje ved at veiene blir forbeholdt de rike. FrP mener det skal være mulig for alle å eie og å kjøre bil. Rushtidsavgift vil dessuten slå sterkest ut for småbarnsfamilier, som ikke kan velge når de skal ut på veiene, sier Svendsen.
- FrP mener bilavgiftene er for høye, ikke for lave. Derfor vil vi foreslå reduksjoner allerede under høstens budsjettbehandling, sier Svendsen.
