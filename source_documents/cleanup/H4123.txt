
torsdag 19. september 1996 17:57:19
Venstres Hovedorganisasjon
La kystfiskerne gjenoppta makrellfisket
Venstre oppfordrer fiskeriministeren til overholde sin del av avtalen med kystmakrellfiskerne. De bør også i år få fiske ut sesongen.
- Fiskerinæringen kan ikke gjøres så lite forutsigbar at den enkelte fisker må «rushe» ut på feltet så snart sesongen starter, fordi en når som helst kan risikere stopp i fisket.Vi trenger en forsvarlig ressursforvaltning. Et viktig element, må være forutsigbare rammer for kystfiskerne, sier Venstres nestleder Gunnar Kvassheim.
Han påpeker at kystmakrellfiskernes andel av ressursene er såpass liten at den ikke vil utgjøre noen fare for bestanden.
- For Venstre er det viktig å ikke overbeskatte ressursene våre. Makrellbestanden er redusert og det tilsier en restriktiv politikk for å hindre overbeskatning. Fiskeriministeren skyter likevel over mål dersom han tror at kystfiske med krokredskap utgjør en stor trussel mot makrellbestanden, sier Kvassheim.
Han mener kystmakrellfiskerne bør få fortsette noen uker til og dermed få en naturlig avrunding på fisket.
- Noen har fisket en stund og tjent gode penger. Andre var på vei ut på feltet da fisket ble «stoppet». De bør få anledning til å fiske en rimelig andel, mener Kvassheim.
Oslo 19.september 1996
