
Mandag 30.januar 1995
Stortingsrepresentant Are Næss (KrF, Hordaland)
Kristelig Folkeparti må være pådriver for regjeringsalternativ
-Det er usunt og uheldig for det politiske liv at det ikke finnes et reelt alternativ til den sittende regjering. Kristelig Folkeparti ønsker en forandring på dette, sa stortingsrepresentant Are Næss på årsmøtet i Radøy KrF mandag 30.januar.
Næss konstaterte at KrF vil stå sentralt i regjeringsspekulasjoner i tiden fremover.
-Til tross for at KrF har nådd konkrete mål gjennom samarbeid med Arbeiderpartiet om statsbudsjettet har vi aldri oppnådd gjennomslag for prinsipielle saker av stor betydning for KrF, sa Næss, og nevnte som eksempel kontantstøtte for småbarnsforeldre, omsorgsvikariat og rettferdig pensjon for gifte pensjonister.
-På denne bakgrunn, og med de gode erfaringer KrF har med samarbeid i ikke-sosialistiske regjeringer, bør Kristelig Folkeparti utrede og gjøre klart at vi arbeider for en ikke-sosialistisk samarbeidsregjering. Dette alternativet bør være klart for velgerne i god tid før neste stortingsvalg, sa Are Næss.
