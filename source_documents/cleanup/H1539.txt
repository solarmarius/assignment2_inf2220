
Dato:14. april 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
SYKEHUSSATSINGEN - BEDRE ENN FRYKTET MEN DÅRLIGERE ENN ØNSKET!
I dag har Regjeringen lagt frem St.prp. 47 om sykehusenes økonomi. Sosialkomiteens leder, John I. Alvheim, uttaler at det ikke lar seg gjøre å opprettholde forutsetningene om en produktivitetsøkning på 2% i år 2000 med de bevilgningene som i dag foreslås av Regjeringen. Det kompliserte regelverket for den innsatsstyrte finansieringen (ISF) er heller ikke forenklet, slik Stortinget har bedt om.
Helseministeren foreslår en økning av bevilgningene til behandling av pasienter på kr. 740 millioner. - Det er kun 210 av disse millionene som er direkte rettet mot økt behandling av pasienter i år 2000. Dette er dessverre ikke nok til å opprettholde Stortingets forutsetning om en produksjonsøkning på 2% i dette året, sier FrPs helsepolitiske talsmann, John I. Alvheim som også er leder av Stortingets sosialkomite. - Stortinget har også bedt om at systemet når det gjelder innsatsbasert finansiering, ISF, skal forenkles. I dag er det ikke mange sykehuseiere eller politikere som forstår hvordan dette kompliserte systemet fungerer. Dette har heller ikke helseministeren tatt til følge og vi må fortsatt slite med slike problemer, sier Alvheim.
- Jeg vil avvise påstandene i proposisjonen om at sykehusene selv må ta en del av ansvaret for den håpløse økonomiske situasjonen de befinner seg i. Ansvaret for dette tilligger ene og alene departementet og helseministeren, sier Alvheim som viser til at det reelle behovet for økte midler til sykehusene er mer enn 2 .000 mill kroner, omtrent det samme som FrPs stortingsgruppe fremmet forslag om ved behandling av inneværende års statsbudsjett.
- Jeg regner med at Arbeiderpartiets representanter, som gikk sterkt ut mot regjeringen Bondeviks manglende satsing på sykehusene, nå vil bidra til et flertall for en ytterligere økning av forslaget fra helseminister Tønne når saken skal behandles her over påske, avslutter Alvheim som er redd for at vi ellers vil stå overfor ytterligere stenging og nedlegging av sengeposter i norske sykehus til høsten.
