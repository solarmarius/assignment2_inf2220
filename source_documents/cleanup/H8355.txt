
7.5.2004
Magnhild Meltveit Kleppa, Stortingsrepresentant Senterpartiet
Lesarinnlegg
Regjeringa svekkjer landbruket
Regjeringa sitt tilbod i årets jordbruksforhandlingar vil føre til reduserte inntekter og rask nedgang i talet på gardsbruk. Forslaget inneber eit kutt på til samen 660 millionar, eller 11.000 kroner pr årsverk. Samtidig vert taket for produksjon av mjølk på det enkelte gardsbruk heva frå 250.000 liter til 500.000 liter, tilskottsordningane til samdrift vert lagt om og aktivitetskravet fjernes. Det vert opna for friare omsetning og utleie av mjølkekvoter. Den strukturpakken som staten har lagt opp i år vil få dramatiske utslag i løpet av nokre få år og kan på ingen måte karakteriseras som ei moderat strukturutvikling.
I løpet få av år vil disse strukturtiltaka forme eit heilt anna og meir industrielt landbruk enn det distriktslandbruket vi har i dag. Det er i strid med folkets oppfatning. Ei ny undersøking viser nemlig at 84 % av det norske folk vil oppretthalde familielandbruket slik vi kjenner det i dag.
Senterpartiet meiner at statens tilbod er eit skambod som vil svekke landbrukets rolle i distrikts- og busettingspolitikken. Statsminister Bondevik forsøkte å bortforklare konsekvensane av statens tilbod i den munnlege spørjetimen i Stortinget denne veka, men følgjande står skrevet på side 35 i Statens tilbod til landbruksorganisasjonane:
"..ein årlig reduksjon på 6 % i talet på jordbruksbedrifter og arbeidsforbruk som vi nå ser, vil redusere det tradisjonelle landbrukets rolle i norsk distrikts- og busettingspolitikk."
Bondevik sa vidare i spørjetimen at "de to åra Samarbeidsregjeringa har hatt ansvaret, har vi hatt ei inntektsauke for bøndene på ca 23 %." Men kva skyldes lønnsauken, Bondevik? Jo i hovudsak tre forhold: reduksjonen i talet på bruk, rentenedgongen og den reduserte strømprisen. Og nå seier staten at bøndene må ned i inntekt pr årsverk på grunn av rentenedgangen.
Eg vil med dette utfordra Rogalandsbenken på Stortinget: Støttar dei opp om Regjeringa sitt tilbod i jordbruksforhandlingane? I tilfelle ja, kva andre yrkesgrupper meiner dei at skal gå ned i inntekt, fordi renta gikk ned i fjor?
Ved handsaminga av jordbruksoppgjøret i Stortinget i 2003, vart det forutsett at jordbruket skulle behalde ein vesentlig del av effektivitetsgevinsten i næringa. I statens eige dokument på side 38 går det fram at staten trekker inn effektivitetsgevinsten på 6,3 prosent ved berekning av den økonomiske ramma i tilbodet. Stikk i strid med det alle parti, med unntak av Frp, forutsette bare for eit år sidan. Senterpartiet meiner at det er både rett og rimelig at landbruket får behalde effektivitetsgevinsten på 700 millionar.
