
Mandag 27. januar 1992
Stortingsrepresentant Svein Alsaker:
EKTESKAPET MÅ BEVARES SOM PRIORITERT SAMLIVSFORM
-Kristelig Folkeparti ønsker ikke en likestilling mellom registrerte samlivsformer for homofile, og ekteskap. Viktige grensestener flyttes dersom ekteskapet ikke lenger skal være den prioriterte samlivsformen i vårt lovverk. Det vil svekke ekteskapet som institusjon, sa stortingsrepresentant Svein Alsaker under årsmøtet til Bergen Kr.F. mandag 27. januar. Kr.F. er forpliktet på Bibelens bud i denne sammenheng. Bibelen fordømmer ikke homofil legning, men homofile handlinger, slo Alsaker fast.
Svein Alsaker mener det er viktig å få denne saken på den politiske dagsorden, slik at brede folkegrupper blir engasjert.
-Lykkes vi med det, vil bli politisk umulig å innføre homofile "ekteskap" i Norge, mente han, men minnet om at ingenting er avgjort på forhånd.
-Trolig vil denne saken bli et hett valgkamptema foran neste stortingsvalg, sa Svein Alsaker, som er overrasket over at programkomiteen i Høyre i forslaget til nytt prinsipp-program åpner for slike holdninger. Da Odelstinget behandlet et privat lovforslag om dette våren 1991, gikk Høyre inn for å avvise forslaget.
Heller ikke Arbeiderpartiet gikk inn for forslaget, til tross for et landsmøtevedtak om å innføre lovregulert samliv for homofile. Forslaget ligger nå hos regjeringen til faglig og politisk vurdering.
-Jeg håper Arbeiderpartiet vil bruke denne "tenkepausen" til å revurdere sitt landsmøtevedtak, sa Svein Alsaker, som ikke trodde passusen om at homofile par ikke skal ha rett til å adoptere barn, vil bli stående dersom homofile "ekteskap" blir innført.
-Talsmenn for de homofile har sagt klart fra at retten til adopsjon er det endelige målet deres, sa Svein Alsaker under årsmøtet i Bergen KrF.
