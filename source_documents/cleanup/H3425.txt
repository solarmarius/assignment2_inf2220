
Oslo, 20. mars 2001
Resolusjon fra pensjonistforum i Kristelig Folkeparti, 19.-20. mars 2001
Verdiene må løftes høyt i kulturpolitikken
For Kristelig Folkeparti er det en stadig viktigere utfordring å synliggjøre vårt verdigrunnlag i kulturpolitikken. I dag ser vi at viktige deler av kulturarven står i fare for å forvitre. Samtidig truer sterke kommersielle krefter med å undergrave det kulturfundament som møysommelig er bygget opp i det norske samfunnet. Det krever målrettet innsats for å motvirke en slik utvikling, uttaler deltakerne på KrFs pensjonistforum.
Sterkest ser vi det kommersielle grepet om mediene, hvor reklamen i stor grad bestemmer både programinnhold og timing. De elektroniske nyvinninger på medieområdet har mange positive sider, som bedret tilgjengelighet og økt teknisk kvalitet. Samtidig øker mulighetene drastisk for nedbrytende påvirkning. Dette stiller store krav til enkeltmenneskets evne til selv å sette grenser og styre sitt konsum. Kristelig Folkepartis pensjonistforum vil derfor peke på det ansvar foreldre og oppvekstinstitusjoner har når det gjelder å øve de unge i etisk refleksjon og det å velge verdimessig ståsted.
Pensjonistforum er også bekymret for det forfall vår rike kulturarv utsettes for. Eksempelvis står flere tusen verneverdige bygninger, deriblant et stort antall kirker, i fare for å ødelegges. Det vises til undersøkelser som forteller at kulturminner i vår tid forvitrer i en takt av 1 % pr. år. Det kreves store samfunnsmessige ytelser å ta igjen det betydelige etterslepet som er oppstått både på kulturminne- og kulturvernområdet. Pensjonistforum vil understreke at Norge som et rikt land må se seg råd til å ta vare på denne arven fra historien, slik at den kan formidles videre til nye generasjoner i vårt land.
