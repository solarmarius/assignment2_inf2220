
Fredag 28. januar 1993
Ordfører Einar Steensnæs, Haugesund:
POSITIV ALKOHOLPOLITISK EFFEKT AV INNSTRAMNINGER
Informasjon, kontrolltiltak og forebyggende tiltak er sett på som viktige alkohol-politiske virkemidler, og er også det. I Haugesund kommune har man imidlertid gjort svært gode erfaringer med å supplere dette med et fjerde element: innstram-mingstiltak. Antallet voldssaker i forbindelse med alkohol er blitt redusert med nesten 25 prosent i løpet av ett år. Det opplyste Haugesunds ordfører Einar Steens-næs (KrF) på en pressekonferanse i Stavanger fredag.
Det var etter flere år med et stadig økende antall ordensforstyrrelser og voldsepisoder der alkohol var inne i bildet, at Haugesund bystyre i 1992 vedtok en forsiktig innstramming i åpnings- og skjenketidene. Samtidig innskrenket man brennevinsbevillinger til spiserest-auranter. I tillegg ble bevillingskontrollen intensivert. Dette har gitt en nærmest spontan positiv effekt på politistatistikken.
-Jeg tror flere kommuner vil gjøre tilsvarende erfaringer dersom man tar en politisk beslutning som kan være upopulær i det den fattes, men som på sikt viser seg å være den riktige, og tjenlig for hele lokalsamfunnet. Når resultatet er blitt såpass positivt for Haugesund, tror jeg det henger sammen med at også de restriktive tiltakene fikk en plass sammen med informasjonstiltakene, kontrolltiltakene og det forebyggende arbeidet, sa Einar Steennæs.
Politiet i Haugesund begynte høsten 1990 å lage detaljerte oversikter over alle voldssakene i byen. Den viste at det var sentrumsvolden som økte, mens volden i de rene rusmiljøene og hjemmevolden var mer konstant. Parallelt med økningen i antall volds-saker, økte også grovheten i voldssakene. Der det før hadde vært knyttnever og ørefiker, forekom nå karatespark, knuste ølglass og kniver. Både voldsutøver og voldsoffer var gjerne menn mellom 17 og 35 år, begge var gjerne alkoholpåvirket og begge var "på byen for å leve livet".
Samtidig med innstrammingen i bevilgninger og åpningstider, satset kommunen på nye, alkoholfrie tiltak for ungdom i helgene. Politiet styrket også bemanningen sin i helgene, og økte blant annet bruken av fotpatruljer. Velforeninger, politikere og enkeltpersoner ble engasjert i et såkalt "Natteravn"-prosjekt, der voksne mennesker ferdes i byens uteliv nattetid. Hensikten er å etablere voksenkontakt med ungdommen, være synlig og tilgjengelig for dem som måtte trenge hjelp, og på den måten forebygge vold, hærverk og uro. Ordfører Einar Steensnæs sa på pressekonferansen at han ikke tror denne positive effekten skyldes ett tiltak alene, men summen av alle tiltakene som ble iverksatt.
