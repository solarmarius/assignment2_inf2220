
fredag 22. desember 2000 11:16:18
Ber regjeringen redegjøre
Venstre vil be statsministeren redegjøre i Stortinget for SFTs status på bakgrunn av rollen de har spilt i forbindelse med forliset av «Green Ålesund» og utslippstillatelsen fra gasskraftverket i Skogn.
- Når du ringer til brannvesenet, forventer du at de går igang med slokkingsarbeidet øyeblikkelig ved ankomst, sier stortingsrepresentant Terje Johansen fra Venstre. - Det var bekymringsfullt å observere at SFT flere ganger etterlyste en handlingsplan fra rederiet for å forhindre en miljøkatastrofe etter forliset. Jeg forventer at det er det offentlige organet som har handlingsplaner for slike situasjoner. Vi kan ikke basere oss på at det enkelte rederi skal være kompetent til å håndtere slike saker, når som helst og hvor som helst langs norskekysten.
- Jeg har gått ut fra at SFT eller et annet offentlig organ har beredskapsplaner for oljekatastrofer for hele kysten. Avtaler med selskaper som har kompetanse bør ligge ferdigforhandlet til enhver tid, og disse selskapene må forplikte seg til en beredskap for å kunne aksjonere etter et visst antall timer, det må Norge og SFT ta seg råd til. Dette kan ikke forventes av det enkelte rederi, sier Johansen. - Nå er det sådd tvil om SFTs rolle, og dette bør Stortinget snarest diskutere på nyåret. Venstre vil derfor be regjeringen, fortrinnsvis ved statsministeren, redegjøre for SFTs status på bakgrunn av dette.
- Venstre er og opptatt av SFTs rolle etter at det ble gitt utslippstillatelse for CO2 fra det planlagte gasskraftverket i Skogn. Det virker som SFT her opptrer som et vingestekket fagorgan underlagt regjeringens politiske styring, sier Johansen.
- Et brannkorps skal forholde seg til Stortingets lover. Et brannkorps og et SFT skal drive forebyggende arbeid, uten overstyring fra det utøvende organ, som i denne saken er regjeringen. Venstre vil ha både denne, konstitusjonelle siden diskutert i Stortinget, samtidig som statsministeren må svare for SFTs beredskap med bakgrunn i håndteringen etter «Green Ålesunds» forlis.
- Heldigvis har de lokale myndigheter og deres mannskap gjort en god jobb for å redde miljøet, men en supertanker kan når som helst strande langs norskekysten og derfor bør Stortinget diskutere SFTs status, sier Terje Johansen fra Venstre.
