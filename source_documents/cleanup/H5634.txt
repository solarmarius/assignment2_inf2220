
Mandag 4. mars 2002
Landsstyret i Kristelig Folkepartis Kvinner:
HJELP BARN SOM ER DROPPET I UTLANDET!
Landsstyret i Kristelig Folkepartis Kvinner ber Regjeringen om at norske utenriksstasjoner får midler for å hjelpe nødstedte barn og unge med norsk statsborgerskap til å reise hjem. Vi ber også om at disse barna og ungdommene får nødvendig beskyttelse på norske utenriksstasjoner.
Skoleåret 2000/2001 forsvant 119 elever fra Osloskolen. Disse elevene hadde foreldre med innvandrerbakgrunn. Ytterligere 221 elever ble meldt flyttet ut av landet. Det er dokumentert at noen av elvene forlates i foreldrenes hjemland mot sin vilje. Det kan skje selv om de har bodd mange år i Norge og er norske statsborgere. Foreldrenes begrunnelse kan være at barna ikke er "lydige og dydige nok" eller at de skal giftes bort.
Slike bortsendinger er overgrep mot barn. Noen av barna klarer å kontakte tillitspersoner i Norge for å få hjelp til å komme hjem. Organisasjoner som jobber på feltet opplever at det er svært vanskelig å yte hjelp. Det finnes verken regler eller penger.
KrFK mener det er påkrevet at det bevilges penger til dette formålet. Informasjon om dette må bli spredt i minoritetsmiljøene, i skolen , i sosialetaten og barnevernet før skoleferien starter. Dette haster, for erfaring viser at det ofte er under ferieopphold i foreldrenes hjemland at barna blir forlatt.
