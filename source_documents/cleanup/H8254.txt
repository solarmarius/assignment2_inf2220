
Dato: 26.mars 2004
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
Eksamen i sidemål skal fjernes: Tvungen sidemål må fjernes helt!
- Regjeringens beslutning om å fjerne obligatorisk sidemålseksamen i ungdomsskolen er og blir et tannløst kompromiss. Det er positivt at debatten om sidemål i skolen har blusset opp igjen, men når det kommer til stykket har det ofte endt med at FrP har blitt stående sørgelig alene når det gjelder å ta denne debatten på alvor blant de politiske partiene. Det er helt vanvittig at et lite land som Norge skal ha obligatorisk undervisning i to versjoner av det norske språk. Dette er sløsing med ressurser, og ikke minst setter det elevens tålmodighet og motivasjon på prøve, sier stortingsrepresentant Arne Sortevik, skolepolitisk talsmann for FrP..
- Hva er vitsen med å ta et skritt frem og to tilbake, slik som statsråd Clemet gjør når hun vil fjerne eksamen, men beholde obligatorisk undervisning? Dette vil jo bety at man går fra vondt til verre for elevene. Elevenes motivasjon til å jobbe med sidemål vil jo bare svekkes ytterligere ved at man fjerner eksamen og beholder tvungen læring i det, sier Sortevik.
- Det er på høy tid at vi lar elevene få konsentrere seg om å lære seg ett skriftspråk i den norske skolen. Flere undersøkelser som har tatt for seg norske elevers lese- og skriveferdigheter sammenlignet med andre land, viser middelmådige resultater. Disse signalene må nå norske politikere ta på alvor og fjerning av tvungen sidemål vil være et viktig grep å ta i denne sammenheng. Men dette grepet er altså ikke de andre partiene villige til å ta, sier en oppgitt Sortevik med henvisning til i fjor vår da FrP fremmet et forslag om å innføre valgfritt sidemål i skolen, men ble nedstemt av alle de andre partiene.
- For et overveldende flertall betyr sidemål det samme som nynorsk, og mange av disse er negativt innstilt til sidemålsundervisning. Muntlig sidemål bør derfor innlemmes som en naturlig del av den ordinære norskundervisningen. Ivar Aasen, nynorskens far, var da selv også av den oppfatning at tvangslæring av nynorsk ikke var veien å gå, og det bør norske politikere lytte til, sier Sortevik.
- Det synes som om statsråd Clemet gjør fullstendig knefall for KrF i denne saken, og dette sidemålskompromisset er da også en ren avlat i forhold til KrF, avslutter Sortevik.
