
Fredag 29. juli 1994
KrF-leder Kjell Magne Bondevik:
Pressestoff fra Kristelig Folkeparti
-KONTANTSTØTTE OG PENSJONSSAK VIKTIGE BUDSJETTSAKER FOR KRISTELIG FOLKEPARTI
-Kristelig Folkeparti har det samme utgangspunktet for et eventuelt budsjett-samarbeid med Arbeidpartiet i høst som tidligere år: Samarbeidet er avhengig av at vi oppnår noe gjennom det. Det er særlig to saker der vi nå er utålmodige med i for-bindelse med budsjettet: Kontantstøtten og lik pensjon til gifte og samboende pensjonister. Det sier Kristelig Folkepartis leder og parlamentariske leder Kjell Magne Bondevik.
Kjell Magne Bondevik understreker at det ikke er gitt noen forhåndsgaranti overfor Arbeiderpartiet om støtte eller budsjettforlik. Et eventuelt forlik er dels avhengig av om utgangspunktet egner seg til drøftelser, dels av at sluttresultatet er godt nok til at KrF vil være med og ta ansvar for det.
-Vi oppnådde ganske mye i forbindelse med revidert nasjonalbudsjett i vår, faktisk mer enn ved statsbudsjettet i fjor høst, men denne gangen kommer vi til å stå hardt på når det gjelder kontantstøtten og lik pensjon for gifte og samboende, sier Bondevik.
FORVENTNINGER
Når det gjelder kontantstøtten, har Bondevik først og fremst forventninger til Senter-partiet. Han håper de vil vende tilbake til det partiet sto for i Syse-regjeringen. Gjør de det, er det flertall for prinsippet om kontantstøtte, og KrF er villig til å diskutere utformingen av ordningen.
-I pensjonssaken er det Arbeiderpartiet som sitter med nøkkelen til flertallet. Mange er kanskje ikke oppmerksomme på at det faktisk har skjedd små skritt i riktig retning i denne saken. Pensjonistpar som skiller seg får ikke lenger mer pensjon enn ektepar, og pensjonister med felles barn får samme pensjon som ektepar. Jeg er over-bevist om at det er KrFs press som har bidratt til dette, og vi akter ikke å gi oss før det er gjennomført full likebehandling her, sier Kjell Magne Bondevik.
OMSORGSVIKARIATET
Før sommerferien fremmet KrFs familiepolitiske talskvinne Solveig Sollie og Venstres Lars Sponheim et felles forslag om å utvide ordningen med vikarplass for arbeidsledige til også å omfatte omsorgspermisjoner. Forslaget har fått betegnelsen "omsorgsvikariat", og Kjell Magne Bondevik mener dette er en god sak.
-Det gir familiepolitisk effekt og det gir sysselsettingseffekt. Danmark har allerede en slik ordning, som ikke koster noe utover det samfunnet likevel må betale i ledighetspenger. Blir forslaget vedtatt, vil det gi mer tid til omsorg, og det vil gi arbeidsledige nyttig arbeidstrening. Fra KrFs side håper vi selvsagt på tverrpolitisk oppslutning om dette, sier Bondevik.
ABORTDEBATT
Kristelig Folkeparti hadde håpet at stortingsbehandlingen av Lov om medisinsk bruk av bioteknologi tidligere i sommer også ville gitt en debatt om abortloven. Nå kommer denne debatten senere i perioden, i forbindelse med en melding om erfaringene med abortloven.
-Det er bra at vi får en debatt om abortloven uten at frontene er låst på forhånd. Det er uro rundt abortspørsmålet i de fleste partier, det er bare Arbeiderpartiet som henger igjen her. Jeg håper også Arbeiderpartiet vil vise vilje til å se på denne saken med nye øyne når meldingen kommer, sier Kjell Magne Bondevik.
KATASTROFE
Kjell Magne Bondevik legger ikke skjul på at flyktningekatastrofen i Rwanda har ligget som en mørk sky over en ellers fin sommer for ham. Han er glad for Regjeringens første bevilgning til katastrofehjelp, men ber den følge ytterligere opp.
-Desverre har Regjeringen, med støtte fra Høyre og Fremskrittspartiet, selv sørget for å redusere sine muligheter til å gi den hjelpen vi bør gi. Men når nøden får et slikt omfang som her, nytter det ikke å finregne på budsjettbalansen. Da er det bedre regjeringen varsler bidrag som monner, og fremmer for Stortinget forslag om tilleggs-bevilgninger etterpå, sier Bondevik.
-Jeg ble både forskrekket og forarget da jeg leste Carl I. Hagens uttalelser til Vårt Land om at det er umoralsk av regjeringen å bruke norske skattebetaleres penger til å hjelpe flyktningene fra Rwanda. Så smalsporet går det rett og slett ikke an å arguemtere - jeg fristes til å bruke karakteristikken "umoralsk" mot Hagen akkurat der, sier Bondevik, som kan se tilbake på ett stortingsår med en gruppe som har gjennomgått en kraftig fornyelse og foryngelse.
-Erfaringene har vært udelt positive. Den nye gruppa fant tonen fra første dag, og de enkelte representantene har vist stor evne og vilje til teamwork, sier gruppelederen - ikke uten stolthet. (KrF-Press)
