
23.4.2004
Stortingsrepresentant Morten Lund, Senterpartiet
ENSLIGE GLEMT PÅ NYTT!
I meldingen om skattereformen er den store gruppen aleneboende ikke nevnt. På mitt spørsmål om hvorfor, svarer finansministeren at det er de store linjer i skatte- og avgiftspolitikken som Regjeringen vil ha fokus på. Derfor nevnes ikke denne gruppe som utgjør 38 prosent av husholdningene, mens mindre grupper som småbarnfamilier og skipsredere får fortjent og nødvendig omtale. Forstå det den som kan!
Ved de senere års endringer av skatter og kontantoverføringer har de enslige sakket akterut i kjøpekraft sammenligna med andre. De siste 15 år har enslige under 45 år hatt en inntektsøkning på 5% etter skatt, mens andre grupper har fått 30%! Nye tall viser månedlig merutgifter på 4000 kroner for aleneboende i forhold til to-inntektshusholdninger.
Senterpartiet frykta for at det ville gå slik - at aleneboende ville bli glemt også denne gang. Derfor foreslo Senterpartiets sist høst å pålegge Regjeringen å utrede og foreslå et eget skattefradrag for aleneboende. Dette ble avvist av Stortinget med henvisning til at dette spørsmål måtte sees i sammenheng med Skattereformen som nå er presentert.
Finansministeren påstår det er umulig å bruke skattesystemet til å kompensere aleneboende fordi denne gruppe er for stor og uensartet. Men kan ikke det samme sies om f.eks småbarns-foreldre? Også de er mange og det finnes mange med svært god råd som får støtte.
Finansministeren skriver i sitt svarbrev at de aleneboende vil ta del i skattelettelsene som Regjeringen foreslår. Jeg mener det er åpenbart at de aleneboende vil sakke enda mer akterut. Det er de høgtlønnede, de med stor formue og de som eier sin egen bolig som får mest av den forslåtte skatteletten. Aleneboende er underrepresentert blant disse vinnergruppene. -Det loves fire ganger mer skattelette til ei inntekt på 320.000 kroner enn til ei på 190.000 kroner.
Det er flere enn Senterpartiet som har sagt og endog programfestet at skattefradrag må brukes for å utjevne de økte forskjellene til fordel for aleneboende. Jeg håper det nå kan bli flertall for å bestemme omfang og hovedinnretning på et slikt skattefradrag. Og så la Regjeringen ta seg av detaljene slik at fradraget gis til de som først og fremst trenger det. Senterpartiet vil ta initiativ, og er klar over at en slik reform må koste.
