
Fremskrittspartiet i Hordaland
Program Fylkestingsvalget 2003
Hordaland fylkeskommune trenger et politisk skifte!
Hordaland fylkeskommune trenger
HANDLEKRAFT
MODERNISERING
JA-HOLDNING
Legg ned fylkeskommunen
Fremskrittspartiet har alltid bekjempet unødvendig og kostbart byråkrati. FrP ønsker derfor primært å legge ned fylkeskommunen som selvstendig forvaltningsnivå. I et land med vel 4 mill innbyggere bør to forvaltningsnivå, staten og kommunene, være nok. De oppgavene som i dag utføres av fylkeskommunen, i første rekke drift av videregående skoler og fylkesveier, kan overføres til staten og kommunene.
Det er i kommunene lokaldemokratiet fungerer. Her kjenner innbyggerne sine lokalpolitikere. Hvor mange er det som kjenner navnet på sine fylkespolitikere? Fylkeskommunen har forlengst mistet sitt eksistensgrunnlag. Dette ble enda tydeligere etter at sykehusene ble overført til staten fra 2002. Alt tyder på at også barnevernet og rusvernet overføres til staten og kommunene fra kommende år.
Til tross for dette må FrP bare konstatere at de andre stortingspartiene har fredet fylkeskommunen frem til 2007. Hordaland FrP stiller derfor liste til fylkestingsvalget med en klar målsetting; - få gjennomslag for mest mulig FrP-politikk, innenfor de oppgavene fylkekommunen har i perioden 2003-07.
FrP vil fokusere på; - JA-holdning, kvalitet i tjenesteproduksjonen, effektivisering og avbyråkratisering.
Modernisering
Hordaland fylkeskommunen må gjennom en skikkelig omstilling. I perioden 1999-2001 påførte flertallskonstellasjonen AP, KrF, S og V fylkeskommunen et oppsamlet underskudd på svimlende 713,1 mill kroner! Hvert eneste år i den siste valgperioden har fylkeskommunen hatt underskudd! Flertallet har ikke tatt innover seg at organisasjonen fra 2002 mistet sin viktigste oppgave, sykehusene. En slik endring må føre til en omfattende omstrukturering av fylkeskommunen, både administrativt og politisk.
FrP vil iversette et helhetlig Organisasjonsprosjekt for å modernisere Hordaland fylkeskommune. Alle virkemiddel må vurderes;
 Forenkling og delegasjon
 Ny administrativ og politisk styringsstruktur
 Nedbemanning
 Økt brukemedvirkning
 Ny IT-teknologi
 Konkurranseutsetting
 Offentlig-Privat-Samarbeid
FrP er negativ til at fylkeskommunen skal overta nye oppgaver fra staten. Det nyoppretta Vestlandsrådet bør heller ikke overta formelt ansvar for tjenesteproduksjon, og dermed bli et fjerde forvaltningsnivå. Dette vil bare øke byråkratiet. I påvente av nedleggelse av fylkeskommunen, bør organisasjonen gradvis bygges ned, ikke opp.
Kamp mot arbeidsledighet
FrP vil legge til rette for nyskapning og etablering av flere arbeidsplasser i Hordaland. Kampen mot arbeidsledigheten blir den viktigste oppgaven i årene som kommer. Hordaland fylkeskommune må arbeide aktivt for ;
 Lavere skatter og avgifter
 Mindre byråkrati
 Stabile rammevilkår for næringslivet
 Økte investeringer i veier og annen infrastruktur
 JA-holdning i utbyggingssaker
 Forskning og utvikling
 Utvikling av næringsklyngene innen maritim sektor og fiskeri/oppdrett
 Satsing på olje- og gassvirksomhet
 Styrke Hordaland som reiselivsfylke
Samferdsel
Hordaland trenger flere og bedre veier. Bedre kommunikasjonsmuligheter er vår tids viktigste nærings- og distriktspolitiske virkemiddel. Kortere reisetid og lavere transportkostnader sikrer livskraftige bygesamfunn, og et konkurransedyktig næringsliv.
FrP mener at rike Olje-Norge bør investere mer i nødvendig infrastruktur som veier, bruer, tunneler, rassikring, og bredbånd. Dette er investeringer fremtiden!
FrP sier;
 JA til utbygging av kyststamveien E39 Bergen - Stavanger, inkludert bru over Langenuen og parsellene Moberg-Svegatjørn og Svegatjørn-Rådal i Os
 JA til nye gassferger i sambandet E39 Halhjem-Sandvikvåg
 JA til Jondalstunnel og Hardangerbru
 JA til Ulrikstunnel, Ringvei Vest, utbedringer på søndre innfartsåre og andre større veiprosjekt i Bergen.
 JA til ny fastlandsforbindelse til Sotra, ny vei til Hetlevik på Askøy, utbedring av tilførselsveier i Nordhordland, utbedring av RV 48 Tysse-Eikelandsosen, Halsenøysambandet og Austevollsbrua
 JA til utbedringsprogram for fylkesveibruene
 JA til bedre vedlikehold og reasfaltering av fylkesveiene
 JA til studentrabatt og ungdomskort på kollektive transportmiddel
 JA til konkurransestimulering og anbud i kollektivsektoren
 JA til alternativ innseiling til Bergen havn
 JA til fristilling av Bergen Lufthavn, Flesland.
 NEI til økt bruk av bompenger. Skal bompenger brukes må det kun skje i enkeltprosjekt, der innbyggerne i folkeavstemning har akseptert slik finansiering.
 NEI til veiprising og piggdekkavgift.
 NEI til prestisjeprosjektet Bybane i Bergen. Ressursene bør heller brukes på utvidet busstilbud og egne kollektivtraseer på innfartsårene til Bergen.
Videregående skole
FrP arbeider for en kunnskapsskole. Dessverre er norsk skole i ferd med å sakke akterut i forhold til våre internasjonale konkurrenter. Norsk skole, også den videregående skolen, må gjenreises som en kunnskapsskole der læring og kunnskapsformidling står i fokus. FrP arbeider for et utdanningssystem som ivaretar den enkelte elevs valgfrihet og individuelle lærebehov. Lærere og skole skal evalueres av elever og foreldre, i tillegg til ekstern kompetanse.
FrP sier;
 JA til fritt skolevalg for elevene
 JA til endringer i Reform 94, slik at teoridelen av yrkesfaglige studieretninger reduseres
 JA til bedre samarbeid mellom skole og næringsliv, yrkesrettet utdanning styrkes
 JA til selvstyrte skoler med vide fullmakter i forhold til organisering, økonomi og personale
 JA til finansiering av skolene gjennom et stykkprissystem der pengene følger elevene
 JA til differensierte lærerlønner
 JA til utvidet satsing på lærlingordninger
 JA til opptak basert på karakterer, eksamensresultat eller opptaksprøve som er relevant for studieretningen
 JA til likebehandling av private og offentlige skoler
 JA til bedre studiefinansiering og større stipendandel
JA-holdning
Hordaland fylkeskommune og Fylkesmannes avdelinger for miljøvern og landbruk er viktige innstanser i forhold til plan- og utbyggingssaker i kommunene. Altfor ofte opplever private utbyggere og kommunepolitikerne at fylkesinstansene overprøver positive vedtak i kommunene. JA-vedtak i kommunene blir omgjort til NEI-vedtak i fylket. Denne trenden vil FrP snu! FrP har tro på det lokalpolitiske skjønnet. Vi ønsker lokalt folkestyre! Kommunepolitikerne kjenner de lokale forholdene, og er dermed best skikket til å fatte beslutninger om arealbruk i egne kommuner. Fylkesinstansene skal kun blande seg inn i saker med reelle nasjonale interesser.
FrP vil etablere en JA-holdning i plan- og utbyggingssaker. Den private eiendomsretten må styrkes. Dersom det ikke finnes vektige grunner til å si nei til utbygging av boliger, garasjer, hytter, naust eller næringsbygg, skal søknader innvilges. I distriktene må det åpnes for forsvarlig utbygging i 100-metersbeltet og i såkalte LNF-områder.
Undersøkelser og vernetiltak etter Kulturminneloven bør finansieres av det offentlige. FrP er positiv til å utnytte naturressursene i regionen; skjellsand, stein, sandtak, gass og olje.
Hordaland fylkeskommune trenger et politisk skifte!
Hordaland fylkeskommune trenger
HANDLEKRAFT
MODERNISERING
JA-HOLDING
FrP, med fylkesordførerkandidat Terje Søviknes i spissen, kan realisere en slik politikk.
Gi Søviknes og Fremskrittspartiet sjansen til å modernisere fylkeskommunen!
Stem Fremskrittspartiet 15.september!
