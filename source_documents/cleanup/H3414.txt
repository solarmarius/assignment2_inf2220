
Stortinget, 16. februar 2001
Forsvarspolitisk talsmann Lars Rise, Kristelig Folkeparti:
- Gale opplysninger fra Godal
- Statsråd Bjørn Tore Godal ga gale opplysninger på sin pressekonferanse i dag når han sa at han hadde hatt kontakt med alle forsvarspolitiske talsmenn på Stortinget. Han har ikke vært i kontakt med oss og det er åpent spørsmål hvor flertallet for Regjeringens forslag skal hentes, sier Kristelig Folkepartis fraksjonsleder i forsvarskomitéen, Lars Rise.
På sin pressekonferanse i dag ble statsråd Godal spurt om hvordan Regjeringen skulle klare å etablere et flertall bak sitt forslag, blant annet under henvisning til Bondeviks kritiske kommentarer tidligere i dag. Godal svarte da at han på forhånd hadde ført samtaler med alle forsvarspolitiske talsmenn i Stortinget.
- Jeg stiller meg spørrende til hva forsvarsministeren sikter til når han på sin pressekonferanse i dag på spørsmål opplyste at han på forhånd har hatt kontakt med forsvarspolitiske talsmenn i alle partier og at han på bakgrunn av det regnet med at det vil gå greit å få flertall for Regjeringens forslag i Stortinget. Han har ikke hatt noen kontakt med Kristelig Folkeparti, verken med parlamentarisk leder eller meg. Det fremstår derfor som uklart hvor Regjeringen har tenkt å hente flertall for sine forslag, sier Lars Rise.
