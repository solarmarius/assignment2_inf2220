
Dato 02.10.03
Stortingsrepresentant Jan Arild Ellingsen
Fly forbannet på nok en lav voldtektsdom
Fremskrittspartiets justispolitiske talsmann Jan Arild Ellingsen er forbannet og i harnisk over nok en voldtektsdom hvor han mener straffen er for lav. - Nå er det mer enn nok, sier Ellingsen. Han varsler at Fremskrittspartiet nå vil fremme en rekke forslag denne høsten for å heve straffenivået for voldtekt.
På TV2s Holmgang i går møtte FrP-politikeren et offer for en grov voldtekt. - Dette var en historie som gikk sterkt inn på meg, sier Ellingsen. Han mener straffen voldtektsmannen fikk for den særdeles grove voldtekten, var så lav at det er en hån mot Stortinget som lovgiver.
Når nå nok en dom gir det Ellingsen mener er altfor lav straff i forhold til strafferammen, er tiden kommet for å sette foten ned. Dommen han sikter til er gruppevoldtekten av en 15 år gammel jente, foretatt av tre menn i 20-årene. Straffen de fikk var kun to år.
- Dette er noe vi i Fremskrittspartiet ikke lenger vil akseptere. To år for å ødelegge ei ung jentes liv er for lav straff, sier Ellingsen.
Justisminister Odd Einar Dørum har tidligere signalisert at han ønsker strengere straffer. Men Ellingsen lar seg ikke imponere av Dørums handlekraft. - Hadde justisministeren ment noe med det han sier, kunne han straks gitt et klart signal til påtalemyndigheten om at de bør legge ned strengere påstander om straff, sier Ellingsen, som likevel rekker ut en hånd: - Hvis Dørum virkelig ønsker å øke straffenivået for voldtekt, så er det bare å komme til oss, avslutter Ellingsen.
