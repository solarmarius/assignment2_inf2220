
17.07.03
Rød Valgallianse
Israelvennlig statsminister
Statsminister Kjell Magne Bondevik var i går i samtaler med Israels statsminister Ariel Sharon. Samtidig viste svært mange mennesker sin motstand mot Israels okkupasjon og terrorisering av Palestina, og mot at Bondevik har valgt å invitere Sharon til Norge.
Israelske journalister sa i går til norske medier at Norge blir sett på som et av de mest Israelvennlige landene i Europa, og de mener at det er grunnen til at Sharon valgte å komme hit.
"Dette var noe av det vi fryktet ved et slikt besøk. Sharon søker anerkjennelse, og ved å invitere ham hit legitimerer Bondevik Israels politikk," sier leder i RV, Torstein Dahle.
Sharon sa selv at han oppfattet Norge og Bondevik som israelvennlige, og at han håper på samarbeid videre. Han refererer videre til at "Bondevik kan sin bibel og har vært mange ganger i Israel."
KrF har i høyeste grad en holdning i forhold til Israel som gjør at Bondevik mangler troverdighet i Midtøsten-spørsmålet.
"Nettopp dette er Bondeviks store forklaringsproblem; for hvordan kan han målbære en ekte, kritisk holdning i møte med Sharon når partiet hans opplagt støtter Israelske krav i forhold til palestinske områder?" spør RV-lederen.
"Det å ta Sharon inn i den europeiske varmen på denne måten vil ikke bidra til å få i stand en fredelig løsning som ivaretar palestinerne på en akseptabel måte i Midtøsten", avslutter Dahle.
