
19.3.98
Jorunn Ringstad,
POSITIVT AT STORTINGSFLEIRTALET KREV STERKARE DISTRIKTS­SATSING AV TELENOR
Det er gledeleg at stortingsfleirtalet som består av sentrumspartia, Ap og SV no krev ei sterkare distriktssatsing av Telenor framover, seier Jorunn Ringstad, som er Senterpartiets samferdsels­politiske talskvinne. Dette går fram av innstillinga om Telenor si verksemd som samferdsels­komiteen har behandla ferdig i dag.
- Etter at Sentrumsregjeringa har sett fokus på distriktspolitikken, synes det som om Arbeidarpartiet endeleg har begynnt å forstå konsekvensane av den sterke sentraliseringa som skjer i dag. Det er derfor positivt at stortingsfleirtalet no krev at Telenor må utnytte den nye IT-teknologien til å lokalisere arbeidsplassar i distrikta, seier Ringstad.
Stortingsfleirtalet er også opptatt av at IT-teknologien kan bidra til å redusere dei avstands­ulempene som spesielt næringslivet i distrikta opplever. Reduksjon i prisen på fjerntakst er viktig i den samanheng, seier Ringstad, og er glad for at fleirtalet i komiteen i innstillinga uttaler at det er viktig at fjerntakst vert redusert.
