
23.06.03
Jens Stoltenberg
Gledelig at Hafslund-salget stoppes
-Det er svært gledelig at Høyre-byrådet i Oslo har stoppet prosessen med å selge Hafslund, sier Arbeiderpartiets leder Jens Stoltenberg. Byrådets tilbaketog innebærer at innbyggerne nå kan si hva de mener om et så viktig spørsmål for byen ved høstens kommunevalg, og jeg er ikke i tvil om hva velgerne i Oslo mener om saken, uttaler Stoltenberg.
Han understreker at Arbeiderpartiets mening hele tiden har vært at det beste er at aksjeposten i et av Norges største og viktigeste energiselskap, forblir på Oslo kommunes hender.
- - - - -
Bakgrunnen for salgsprosessen var et budsjettforlik mellom FrP og byrådspartiene i Oslo, og den ble en nasjonal politisk sak etter Stoltenbergs tale i Sarpsborg 1. mai.
Utdrag fra Stoltenbergs tale
Ø"Vi har bak oss en vinter preget av kraftmangel og høye strømpriser. Det har styrket, ikke svekket behovet for samfunnsmessig styring med energisektoren. Det er det dessverre ikke enighet om i Norge i dag.
La meg si noe om hva som nå skjer i Oslo, fordi det har stor betydning også for resten av nasjonen. I Oslo vil Høyre og Fremskrittspartiet selge den offentlige eierandelen i Hafslund og åpne for utenlandsk eierskap til fossekraften her i Østfold og strømnettet til 600.000 abonnenter på Østlandet.
Hafslund er et av landets aller største energiselskap, med stolte tradisjoner i dette fylket. Ideen om å selge ut kom fra Fremskrittspartiet under budsjettforhandlinger i sene nattetimer med Høyre-byrådet.
Vårt 100-år gamle norske system med sterk nasjonal og samfunnsmessig kontroll over kraftsektoren ble skapt av venstrehøvdingene Gunnar Knudsen og Johan Castberg i et av dette landets lyseste øyeblikk. Med Høyre og FrPs påfunn i en mørk nattetime undergraves nå den nasjonale kontrollen med kraftforsyningen.
Det er en utvikling Arbeiderpartiet vil bruke 1. mai til å rope et varsko mot.
Høyrepartiene har nå hastverk med å gjennomføre salget før kommunevalget, slik at innbyggerne ikke skal få sagt sin mening om å selge byens arvesølv. Arbeiderpartiet krever nå at Høyre og Fremskrittspartiet i det minste utsetter salget. Velgerne må tas med på råd i et så viktig samfunnsmessig spørsmål. Og kjære venner, jeg er ikke det minste tvil om hvordan velgerne vil stemme! De vil si nei til privatisering av fossekraften. De vil si ja til nasjonal kontroll med kraftforsyningen."
