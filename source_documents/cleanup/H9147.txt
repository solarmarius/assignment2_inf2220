
15.4.2005
Sp
Nordområdemeldingen er for snever
Nordområdemeldingen er for snever. - Den inneholder en grei beskrivelse og en del kloke grep, men mangler helhetstenkning, og har ikke det strategiske fokus Sp hadde forventet, sier Åslaug Haga.
Nordområdenes økende strategiske og økonomiske betydning krever en mer helhetlig tilnærming. Den må ta tak i forvaltningen av de store ressursene i området og vår evne til suverenitetshevdelse, sier Åslaug Haga. At dette perspektivet nærmest er fraværende i meldingen, er kanskje ikke overraskende siden regjeringens fokus har vært retta sørover og utenlands.
Meldingen vil gi anledning til brei debatt utover våren. - Vi vil bidra til et tydeligere strategisk fokus i norsk nordområdepolitikk, sier Åslaug Haga.
Haga mener følgende elementer bør stå sentralt i norsk nordområdepolitikk:
· Militær tilstedeværelse som en troverdig markering av norsk suverenitet og understrekning av at Norge er innstilt på å forsvare de rettigheter og vitale interesser vi har i nordområdene
· Fast og konsekvent håndhevelse av både nasjonale bestemmelser og internasjonalt regelverk
· Ansvarlig og bærekraftig forvaltningsstrategi som viser at Norge er en verdig forvalter av de ressurser som det internasjonale samfunn har gitt oss råderett over
· Robust nærings- og distriktspolitikk for å skape næringsvirksomhet og trygge bosetting bla som ledd i en langsiktig suverenitetsmarkering
· Målrettet alliansebygging både når det gjelder bærekraftig forvaltning av fiskeressursene og en energiutvinning som tar hensyn til havmiljøets sårbarhet
· Etablering av overvåking, beredskap og seilingsleder som er tilpasset den økte oljeaktivitet og oljetransport langs Norskekysten
