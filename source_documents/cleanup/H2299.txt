
Onsdag 22. desember 1993
Stortingsrepresentant Ola T. Lånke (KrF):
Pressestoff fra Kristelig Folkeparti
HAUGIANSK 68-ER PÅ TINGET
For snart 20 år siden var han den siste i rekken av KrFU-ledere som ble hentet fra lesesalen på Det teologiske Menighetsfakultet. Under årets valgkamp var forslaget om en gründeropplæring i Norge en av de sakene som skapte oppmerksomhet rundt KrF-kandidaten i Sør-Trøndelag, en idé med klare, haugianske røtter. I de kommende fire årene skal presten og politikeren Ola Torgeir Lånke "bare" være politiker.
De tre teologistudentene Kjell Magne Bondevik, Ivar Molde og Ola T. Lånke etterfulgte hverandre som KrFU-ledere i 1970-årene. Idag er to av dem stortingsrepresentanter, mens den tredje er engasjert i lokalt politisk arbeid i Voss.
-I 1970-årene var det en sosialetisk vekkelse blant unge kristne, også teologi-studenter. Denne vekkelsen må ses i sammenheng med det vi gjerne omtaler med samle-begrepet "68-generasjonen", sier Ola T. Lånke.
Det var da Kåre Gjønnes søkte embetet som fylkesmann i Sør-Trøndelag at Ola T. Lånke, kommunalpolitiker i Trondheim, ble aktuell som stortingskandidat for et lite år siden. Som KrFs medlem i Stortingets kommunalkomité føler han at den kommunalpolitiske hverdagen fremdeles er innen rekkevidde.
-Jeg har som kommunepolitiker vært med og kritisert at Stortinget vedtar reformer som kommunene blir ansvarlige for, men som staten ikke følger godt nok opp med bevilgninger, og som stortingsrepresentant skulle jeg gjerne vært den som kunne love endringer av dette. Det striden ofte har stått om, er beregningene av hva reformene vil koste, men nå har Stortinget bedt regjeringen utrede en ny, uavhengig instans som kan beregne kostnadene ved reformer, sier Ola T. Lånke.
-Men jeg tror det alltid vil være to oppfatninger av dette, og det er skjevheter i systemet. Et visst gap mellom det kommuner og fylkeskommuner ønsker, og det staten kan gi, vil det alltid være, men det gapet bør være mindre enn det er nå, sier han.
Ordet "reformpause" har ikke Ola T. Lånke særlig sans for. Det vil fremdeles behov for reformer i samfunnet, og å begrunne en eventuell pause med at vi ikke har råd til flere, tror han er uklokt.
-Men jeg forstår jo at tanken kan virke besnærende når man ser de debattene som har vært rundt noen av reformene. Problemet er imidlertid ikke reformene som reformer. Dessuten skal vi slett ikke se bort fra at reformer faktisk kan være utgiftsbesparende, legger han til.
ETABLERERSKOLE
Jappetiden i 80-årene skapte en viss skepsis til selvstendig næringsvirksomhet hos mange nordmenn. Tendensen har stort sett vært å oppdra ungdommene til å være arbeidstakere, og i mindre grad til å være med og skape arbeidsplasser. Ola T. Lånke mener det nå er behov for å oppdra den oppvoksende generasjon til å ta ansvaret for egen framtid og skape sin egen arbeidsplass.
-Det har ikke vært noen virkelig kultur for dette i Norge ennå, men jeg tror det vil tvinge seg fram, sier han.
-Det er de som vil si at dette er i tråd med gammel haugianisme?
-Det er jeg enig i, selv om jeg er litt forsiktig med å ta Hans Nielsen Hauge til inntekt for alt mulig. Men at Hauge hadde en typisk gründerinnstilling, kan det ikke være tvil om, sier Ola T. Lånke.
PREST OG POLITIKER
Som stortingsrepresentant har Ola T. Lånke permisjon fra stillingen som stiftskapellan i Nidaros Bispedømme. Som kommunepolitiker følte han ofte seg trukket mellom de to rollene som prest og politiker, først og fremst ved at begge oppgavene er så tidkrevende. Derfor er det med en viss lettelse han har sagt til seg selv at i de neste fire årene er han "bare" politiker.
-Var det verre å "debutere" på Stortingets talerstol enn på kirkens?
-Det er så lenge siden jeg "debuterte" på kirkens talerstol at jeg ikke lenger husker om det var så fælt. Når det gjaldt "debuten" på Stortingets talerstol, var det selvsagt en veldig spesiell opplevelse. Det teppelagte gulvet gir en litt svaiende følelse, og hvis man da er litt mo i knærne fra før, kan nok den følelsen forsterkes nokså kraftig.
Den forholdsvis ferske rikspolitikeren legger til at han har stor sympati med de mange politikerenkene og -enkemennene som sitter rundt i landet og betaler prisen for fars eller mors engasjement. Det gjelder også familien Lånke.
-Jeg prøver å prioritere helgene slik at jeg kan være sammen med familien, men jeg skal ikke si for mye bastant om dette. Det kan jo være de leser dette hjemme, sier Ola T. Lånke til slutt. (KrF-Press)
