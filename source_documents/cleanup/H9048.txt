
23.2.3005
Stortingsrepresentant Steinar Bastesen, Kystpartiet
Kystpartiet kjemper for Tine og bøndene
Kystpartiet reagerer sterkt på opplysningene om at Regjeringens arbeid med Tine-saken er blitt lekket til Synnøve Finden, og at et konglomorat av høyt gasjerte, både pensjonerte og aktive politikere på høyresiden driver et råkjør mot norsk landbrukssamvirke.
Vi liker ikke at Tine kan ha tilbudt ICA betaling for å fjerne varer fra Synnøve Finden fra sine hyller. Men vi liker heller ikke det politiske spillet i denne saken, der næringslivstopper og storkapitalen i Oslo prøver å få overtaket på norsk landbrukssamvirke.
Det må være klinkende klart for alle at Kystpartiet er en sterk støttespiller for samvirketanken og landbrukssamvirket. Det sier seg selv at et parti med røtter i distrikts-Norge er forpliktet til å støtte opp om en politikk som sikrer bøndene inntekt for det arbeidet de gjør.
Kystpartiet støtter en landbrukspolitikk hvor de klimatiske forholdene i Nord-Norge blir tatt i betraktning når bøndenes inntekter blir vurdert. Prisutjevningen er bunnet i en tro på at vi skal ha et sterkt distriktsjordbruk. Vi erkjenner imidlertid at distriktsprofilen er i ferd med å bli utvannet. Dette er et resultat av en endret landbrukspolitikk, og denne forandringen startet for alvor under statsminister Gro Harlem Brundtland. Dette var en alvorlig snuoperasjon, som har medvirket til at vi hvert år mister stadig flere tusen bønder. Nå griper LO inn, og vi kan få en etterlengtet samling av LO og bønder mot de sentraliserende kapitalkreftene.
Smitte fra Estland?
Råkjøret fra Synnøve Finden og påvirkningsbyråer bestående av nåværende og pensjonerte politikere fra Høyre og Fremskrittspartiet, er nylig blitt avdekket av en profesjonell presse. Men samarbeidet har kanskje allerede resultert i at myndighetene vil tillate at norske råvarer blir fraktet til Estland for foredling, for så å bli solgt på det norske markedet, trolig med norske subsidier. Hvem skal kontrollere varene for livsfarlige virus, for livsfarlig smitte? Hvem skal kontrollere at det ikke er rester av kugalskap i matvarene? Vi i Kystpartiet kan ikke finne oss i at produkter fra Synnøve Finden produsert i Estland blir tillatt solgt i Norge. Vi mener også at den norske landbruksstøtten bare skal gis til norskproduserte landbruksvarer.
Fyller lommene til rikfolk
Å anbefale oppsplitting av Tine, betyr at man lar storkapitalen slippe til. Når Konkurransetilsynet vil splitte Tine, er det fordi de også vil arbeide med landbrukets prisfastsetting. Bondevikregjeringens norske privatisering betyr å fylle lommene til et fåtall med rikfolk. I den sammenhengen hører landbruket til. Norge er ikke bygd for et storstilt industrilandbruk. Norsk landbruk er relativt miljøvennlig og bærekraftig, med små og middels store bruk i hver bygd, overalt i vårt værharde og langstrakte land. Helt unikt i verdenssammneheng. Vi vil ikke erstatte norske landbruksprodukter med infiserte produkter fra utlandet.
Norsk landbrukspolitikk har ført til at forbrukerne får et mangfold av rimelige og kvalitetsgaranterte matvarer. Hvis storkapitalen vinner kampen mot landbrukssamvirket, vil det neste slaget stå om forbrukersamvirket. Norske bønder skal ha en rimelig inntekt for arbeidet sitt, det samme skal de som arbeider i samvirkebedrifter. Både bønder og arbeidere skal ha trygge arbeidsplasser. Rammevilkårene for landbruket har forandret seg dramatisk de siste 15 årene, både under Arbeiderpartiet, Høyre, Kristelig Folkeparti, Senterpartiet og Venstre. Det er et sterkt varsel om at vi har fått en politikertype som mangler kunnskap om landbruket. Nå er det viktig for landbrukssamvirket å opprettholde samvirkebedriftene rundt om i distriktene, for å få med seg distriktspolitikerne. Kystpartiet håper på en ny og bedre landbrukspolitikk for forbrukerne, bøndene, landbrukssamvirket og distriktene.
