
08.10.2003
ARBEIDERPARTIETS STORTINGSGRUPPE
Arbeiderpartiets sosialpolitiske talsmann Bjarne Håkon Hanssen:
- Usosialt budsjett uten helseambisjoner
- Nok en gang retter denne Regjeringen sparekniven mot syke, uføre, arbeidsledige og eldre. Det er både usosialt, og det viser hvor denne Regjeringens engasjement ligger, nemlig hos dem som har mest fra før. Arbeiderpartiet kan ikke akseptere den uthulingen av grunnleggende velferdsgoder som Regjeringen legger opp til, slår Arbeiderpartiets sosialpolitiske talsmann Bjarne Håkon Hanssen fast i en kommentar til helse- og sosialbudsjettet.
Regjeringen foreslår en historisk økning i egenandeler for syke mennesker. Frikorttaket nær dobles til 2500 kroner, noe som gir hele 900.000 mennesker høyere sykdomsutgifter. 300.000 mister frikortet helt. Regjeringen strammer videre inn på sykepenger, midler til attføring og rehabilitering, etterbetaling til uføre, hjelpemidler for funksjonshemmede, reiser og medisiner på blå resept. Til sammen sparer Regjeringen 1,4 milliarder på disse kuttene i Folketrygden.
- Dette er en provokasjon mot syke, uføre og yrkeshemmede, som blir fratatt viktige velferdsordninger, sier Hanssen.
Hanssen mener Regjeringen viser et for lavt ambisjonsnivå i forhold til sykehussektoren. - De legger ikke opp til noe høyere aktivitetsnivå neste år. Arbeiderpartiet er bekymret over signaler fra flere helseforetak om nedleggelser av helsetilbud og sykehusavdelinger, og dette budsjettet bidrar til å øke uroen. Det er imidlertid klart positivt at økningen i innsatsstyrt finansiering reverseres fra 60 til 40 prosent, noe som betyr at sykehusene i større grad vil behandle såkalte "ulønnsomme" pasienter, påpeker Hanssen.
Satsingen på psykiatrien er på et utilfredsstillende lavt nivå, mener Hanssen. - I dag ser vi at mange psykisk syke pasienter mister behandlingstilbudet, fordi behandlingsplasser legges ned før kommunene står klare med nye tilbud. Med den dårlige kommuneøkonomien Regjeringen legger opp til, vil denne situasjonen forverres ytterligere, frykter Hanssen.
