
1. september 2000
Uttalelse fra landsstyret i Kristelig Folkeparti:
Økt rente vil ramme barnefamiliene og de lavtlønte
Økte oljeinntekter må ikke føre til en uansvarlig økonomisk politikk. Nødvendig stramheten i den økonomiske politikken må holdes. Hvis ikke øker risikoen for høyere rente, økt inflasjon og svekket konkurranseevne. Da ødelegger vi grunnlaget for det som skal finansiere velferden i framtida. Dette vil i første rekke ramme barnefamiliene, studentene og andre med stor gjeldsbyrde.
Petroleumsinntektene ligger an til å bli svært store, langt større enn planlagt. Det er gledelig, og gir oss anledning til å sette av mer midler i petroleumsfondet. Slik kan vi sikre at også framtidige generasjoner får sin del av oljeinntekene, og vi skaper trygghet for framtidige pensjonsforpliktelser.
En sterk økning i det samlede forbruket vil få negative konsekvenser for norsk økonomi, blant annet på grunn av mangel på arbeidskraft. Dersom det offentlige skal øke innsatsen innenfor viktige sektorer, må det i stor grad finansieres med økte inntekter eller kutt innenfor andre sektorer. De siste årene har privat forbruk vokst mer enn tre ganger så mye som offentlig forbruk. Samtidig mangler det midler til viktige offentlige oppgaver. Kristelig Folkeparti mener det er tid for å prioritere midler til nødvendige velferdsoppgaver foran økt privat forbruk.
Kristelig Folkeparti vil prioritere en god fordelingsprofil for skatter og avgifter som tar nødvendig hensyn til lavtlønnsgruppene og som ikke fører til svekket konkurranseevne for norsk næringsliv.
Kristelig Folkeparti krever at en eventuell reduksjon i alkoholavgiftene må følges av konkrete tiltak for økt innsats mot alkoholmisbruk. For å redusere matvareprisene og grensehandelen bør moms på matvarer senkes.
