
Tysdag 9. mai 1995
Modulf Aukan (KrF) om Kyststamvegen:
STREKNINGA AURE - KRISTIANSUND MÅ UTBETRAST BETRAKTELEG
-Eg er glad samferdslekomiteen gjev ei lita opning for utbetring av Riksveg 680 Aure-Kristiansund i innstillinga om Kyststamvegen, men det er behov for å vere meir konkret. Det sa stortingsrepresentant Modulf Aukan (KrF, Møre og Romsdal) då Stortinget hadde ordskifte om denne strekninga tysdag.
Modulf Aukan minna om at all trafikk til og frå Tjeldbergodden vil gå langs denne strekninga når Luftgassfabrikken på Tjeldbergodden vert teken i bruk 1. desember 1996.
-Den fabrikken vil gje 9000 vogntogeiningar årleg. Denne fabrikken åleine vil gje 50 prosent større trafikk enn all trailertrafikk på fergestrekninga Halsa-Kanestrøm i 1994, sa Modulf Aukan, som sa at bygging av Imasundbrua og opprusting av Riksveg 680 over Ertvågøy må forserast betrakteleg.
Aukan la til at ei opprusting av denne vegen vil vere ei forbetrning av infrastrukturen i ein region der arbeidsløysa har vore høg lenge, og eit viktig bidrag til å utvide arbeidsmarknaden i området.
-På kysten sørover ligg også tunge mekaniske verksemder, som vert kunder mellom anna til luftgassfabrikken på Tjeldbergodden, sa han. (KrF-Press/NPE)
