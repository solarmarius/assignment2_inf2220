
Fredag 11. februar 1994
KrFs sosialpolitiske talskvinne Valgerd Svarstad Haugland:
DRIVER REGJERINGEN DOBBELTSPILL?
Driver Regjeringen dobbeltspill i EU-forhandlingene, og sier en ting i Norge mens de gjør noe annet i Brüssel? Det spør Kristelig Folkepartis sosialpolitiske talskvinne Valgerd Svarstad Haugland. Hun mener Regjeringen nå må tale med én tunge i Vinmonopolspørsmålet, og ber handelsministeren på nytt klargjøre hva Regjeringen vil gjøre.
Valgerd Svarstad Haugland viser til et oppslag i Aftenposten 11. februar hvor det heter at Regjeringen er klar til å godta et tilbud fra EU-kommisjonen om Vinmonopolet som innebærer at import- og engros-monopolet oppgis.
- Dette signalet stemmer ikke med et brev fra handelsminister Grete Knudsen til KrFs stortingsgruppe i forrige uke der hun sier at Regjeringen holder fast på det standpunkt som ble skissert i storingsproposisjonen om EØS-avtalen når det gjelder Vinmopolets framtidige stilling. Her mente Regjeringen at Norge i hovedtrekk kan opprettholde Vinmonopolet som idag. Vi må kunne forvente at Regjeringen taler med en tunge, og jeg ber nå handelsminister Grete Knudsen på nytt klargjøre hva Regjeringen vil gjøre med Vinmonopolet i EU-forhandlingene.
- Kristelig Folkeparti mener det lar seg gjøre å argumentere for den norske Vinmonopol-ordning ut fra hensynet til folkehelsen. I EØS-regelverket er dette en legitim grunn til å beholde et handelsmonopol, og dersom Regjeringen gir opp et slikt standpunkt i EU-forhandlingene, vil det være et nederlag for folkehelsehensynene, sier Valgerd Svarstad Haugland.
