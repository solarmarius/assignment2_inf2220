
22.11.02
Stortingsrep. Ola T. Heggem, (Sp)
Statstilskudd til skogkultur og skogsveger.
Det var med stor forundring jeg mottok meldingen om at regjeringa foreslår å stryke statstilskuddet til disse tiltakene i sitt forslag til statsbudsjett for 2003. Jeg oppfattet på ingen måte slike signaler da jeg for vel et år siden reiste fylket rundt i valgkampen i følge med sentrale personer fra de nåværende regjeringspartiene.
Dette er på ingen måte i samsvar med det Stortinget vedtok sommeren 1999 i forbindelse med behandlingen av Stortingsmelding nr. 17 (1998-1999) "Verdiskapning og miljømuligheter i skogsektoren".
Skogbruk er ei langsiktig næring og har mer enn noen annen næring behov for stabile rammevilkår. Tilskudd til disse tiltakene har for øvrig vært inne på statsbudsjettet siden 1893! Det antas at nedgangen i skogkulturaktiviteten fort kan bli i størrelsesorden 70-80% og at hogsten reduseres med 20-30%. Driftsgrunnlaget for planteskolene vil langt på vei bli borte og skogbruket risikerer derfor å miste tilgang på planter tilpasset kystmiljøet. Det er også viktig å minne om at forslaget er spesielt ille for skogreisingsfylkene langs kysten fra Troms til Rogaland og fører på sikt helt klart til ei sentralisering av skogbruk som næring. På den måten passer forslaget godt inn i regjeringens opplegg. Jeg har jeg både som ordfører, fylkesleder og stortingsrepresentant mottatt uttallige innspill om denne saken og er glad for at Senterpartiet har foreslått å videreføre ordningen med 50 millioner kroner i vårt forslag til statsbudsjett.
Senterpartiet i Møre og Romsdal lovet i valgkampen å stå på for distriktenes interesser. Denne lovnaden har vi faktisk tenkt å holde.
