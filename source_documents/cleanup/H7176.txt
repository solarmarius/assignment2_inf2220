
10.06.03
Stortingsrepresentant Knut Storberget (A)
- TILTAK MOT BORTFØRING AV BARN SKAL IVERKSETTES
-Arbeiderpartiet er glad for at vi nå har fått gjennomslag for mange gode tiltak når det gjelder å hindre bortføring av barn til andre land. Vi er likevel skuffet over at regjeringspartiene og Sosialistisk Venstreparti ikke kunne bifalle alle våre forslag, og jeg beklager sterkt at de ikke våget å gå langt nok i virkemiddelbruken. Jeg vil betegne det så sterkt som feighet at de ikke ville gå inn for Arbeiderpartiets forslag til å øke mulighetene for å beslaglegge barnebortførers formue i Norge, utvide pågripelsesadgang overfor barnebortfører ved tilbakekomst til Norge eller vurdere å gjøre barnebortføring til umiddelbar skilsmissegrunn, sier Aps justispolitiske talsmann, Knut Storberget.
Han understreker at bakgrunnen for at Arbeiderpartiet fremmet denne saken er at flere barn blir bortført fra Norge enn tidligere. Ut fra de erfaringer som er gjort når det gjelder bortføringer til andre land, har Ap sett viktigheten av at det ble lovfestet tiltak for å hindre barnebortføringer. -Tendensen til slike handlinger viser dessverre en økende tendens i Norge. Det henger sammen med at antall barnefamilier med flernasjonal bakgrunn stiger, og det gir økt risiko for at en av foreldrene ved et samlivsbrudd kan ønske å ta med seg barna til sitt opprinnelige hjemland, sier han.
-Jeg ser derfor med tilfredshet på at flertallet i Stortinget er enig med Arbeiderpartiet i at vi må øke innsatsen for å få flere land til å slutte seg til Haag-konvensjonen, utvide rettshjelpstilbudet i Norge og i utlandet, øke samordning og oppretting av arbeidsgruppe i Norge for slike saker bestående av politi, utenrikstjenesten og øvrige relevante myndigheter som kan reagere raskt og effektivt, øke mulighetene for å stanse økonomiske ytelser til barnebortfører fra Norge, og gjennomgå straffebestemmelsen på en del punkter, sier Knut Storberget, Aps justispolitiske talsmann. - Tiltakene Stortinget vedtok i dag vil føre til økt innsats mot barnebortføring.
Stortingsrepresentant Knut Storberget kan nås på tlf 906 08 880
