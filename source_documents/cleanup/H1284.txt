
4.2.99
FREMSKRITTSPARTIETS
STORTINGSGRUPPE
fra stortingsrepresentant John I. Alvheim, FrP
EN BISKOP PÅ KOLLISJONSKURS!
Stortingsrepresentant John I. Alvheim, Fremskrittspartiets parlamentariske nestleder, er så sjokkert og skuffet over biskop Køhn at han vurderer å melde seg ut av Statskirken!
Jeg er dypt bekymret for Den Norske Kirkes fremtid som troskirke sier Alvheim, etter at biskop Rosemarie Køhn, etter hans mening, har ført kirkemøtet bak lyset. Skal Den Norske Kirken ha noen fremtid som Statskirke og troskirke kan den ikke ha biskoper som ikke følger beslutninger fattet i kirkens høyeste organer. Slik jeg ser det har Kirken to muligheter. Enten må Kirkemøtet ta saken opp og be biskop Køhn søke avskjed eller så må bispekollegiet avbryte ethvert samarbeid med henne. En biskop som setter seg ut over Kirkens høyeste organer kan ikke aksepteres sier Alvheim som ser at et skille mellom Kirke og Stat er en adskillig mer aktuell sak etter Hamar-bispens siste handlinger i saken om Siri Sunde.
