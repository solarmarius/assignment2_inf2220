
Dato: 20. oktober 2004
Stortingsrepresentant Karin Ståhl Woldseth (FrP)
Glad automatmonopolet blir stoppet
Kulturpolitisk talsmann for FrP, Karin Ståhl Woldseth, er glad for at ESA ikke godtar at det innføres statlig monopol på spilleautomater i Norge. - Dette har stor betydning for frivillige lag og organisasjoner, sier hun.
Det er EFTAs overvåkningsorgan, ESA, som i dag kom med en grunngitt uttalelse, hvor de konkluderer med at Norge ikke har anledning til å innføre et statlig monopol på spilleautomater. - Jeg er glad for at ESA mener Kultur- og kirkedepartementet ikke har gode nok argumenter for å innføre statlig monopol på spilleautomater, sier Woldseth.
Hun mener det nå ikke kan være noen grunn til at kulturminister Valgerd Svarstad Haugland skal fortsette kampen for statlig monopol. - Det har ingen betydning hvem som eier og driver spilleautomatene. Det eneste vi oppnår med et monopol er tap av arbeidsplasser og mindre ressurser til frivillige lag og organisasjoner.
FrP fremmet tidligere i år et eget forslag om at hele monopolsaken ble satt i ro til ESA kom med sin uttalelse. Woldseth er derfor opprørt over at departementet nå har kastet bort tid og ressurser på noe de burde ha forstått var unødvendig. - Det var så å si bare departementet som trodde de ville få gjennomslag for monopoltanken, forklarer Woldseth, som minner om at det er varslet milliardsøksmål mot staten på bakgrunn av monopolinnføringen.
