
4. oktober 1997
Landsstyret
Ansvarlighet og modernisering
Uttalelse fra Landsstyret i Arbeiderpartiet 4. oktober 1997
Landsstyret vil takke alle partimedlemmer og støttespillere i fagbevegelsen, velgeraksjonen, Arbeidernes Ungdomsfylking, Arbeiderpartiets kvinnebevegelse og alle andre som har bidratt til en god valgkamp og et solid resultat for Arbeiderpartiet ved årets stortingsvalg. Valgkampen viser at det nytter å engasjere brede grupper i samråd og diskusjon om hvordan vi vil ha samfunnet vårt.
Utfordringen fra det nye høyre førte til at mange innså at tryggheten og rettferdigheten i vårt velferdssamfunn ikke kan tas for gitt. Mange usikre velgere bestemte seg for å stemme Arbeiderpartiet etter at det ble klart at vi stod ved et veiskille og et avgjørende verdivalg - mellom fortsatt sosialdemokratisk velferdsbygging bygd på en ansvarlig økonomisk politikk, eller nedbryting av fellesløsninger med uforsvarlige overbud og skattegaver til dem som har mest fra før.
Det borgerlige stortingsflertallet har i vårsesjonen og i valgkampen klart demonstrert at de går inn for en annen kurs, som vil rokke ved hele den økonomiske stabiliteten. Dette kan ikke Arbeiderpartiet være medansvarlige for å gjennomføre. Det var derfor riktig å slå fast at valget måtte gi bred tilslutning til vår politikk for at vi skulle kunne styre videre. Landsstyret støtter at en god målestokk på dette var om folket viste oss minst samme tillit som ved forrige stortingsvalg. Selv om Arbeiderpartiet igjen fikk stor oppslutning, nådde vi ikke dette målet fullt ut.
Arbeiderpartiet vil også i opposisjon arbeide aktivt for å få gjennomført vårt partiprogram. Vi vil holde fast på at utfordringene innen eldreomsorgen og helsevesenet må være hovedoppgaven i årene som kommer. Vi vil ha et kunnskapsløft for hele folket og gjennomføre en reform for etter- og videreutdanning. Samtidig vil vi følge opp gjennomføringen av tiårig grunnskole og lovfestet videregående skole for alle, slik at reformene kan sikres og forbedres. Arbeiderpartiet vil skape en tryggere og bedre situasjon for alle barnefamilier. Derfor går vi inn for full barnehagedekning innen år 2000 og vil arbeide for forbedringer av tidskonto-ordningen for småbarnsforeldre.
Om det norske næringslivet skal være bærekraftig i framtida, må energi- og industrinasjonen Norge utvikles videre som miljønasjon. For å bidra til dette og styrke sysselsettingen, går Arbeiderpartiet inn for å omplassere deler av statens formue fra bankaksjer til et miljøfond, et teknologifond og et nytt investeringsselskap. Ved å beholde en tredjedel statlig eierandel i de største bankene, sikrer vi fortsatt et stabilt nasjonalt eierskap.
I årene som kommer er det behov for å styrke den internasjonale orienteringen i det norske samfunnet. Norge må være i forkant i å utvikle mer forpliktende internasjonalt fellesskap. Det er bare i en bred europeisk og global sammenheng at vi best kan møte vår tids største utfordringer når det gjelder miljø, fredsbygging, økonomisk utvikling, menneskerettigheter, organisert kriminalitet og fattigdoms-problemer. Derfor vil Arbeiderpartiet holde fast på vår EØS-tilknytning og Schengen-avtalen, utvikle Norges fredsbyggende bistands- og flyktningepolitikk, og støtte arbeidet for forbedringer og reformer i FN-systemet.
Skal vi bygge velferd uten å øke utgiftene mer enn økonomien kan bære, må vi vri ressursbruken til fordel for dem som har minst. Den beste måten å redusere forskjeller på er å fortsette innsatsen for arbeid for alle og utvikle sysselsettingstiltakene. Vi vil også bedre bostøtten for dem som lever på lave pensjoner og andre med små inntekter, og vi må særlig styrke tiltakene for ungdom med vansker på boligmarkedet. Også for enslige forsørgere med dårlig økonomi trengs forbedringer i støtteordningene. Derimot er og blir det helt galt og urettferdig å gi store skattelettelser til dem som har mest fra før, slik det borgerlige stortingsflertallet har gjort, blant annet når det gjelder rederibeskatning og skatt for næringsdrivende med høye inntekter.
For å ta vare på velferdssamfunnets fellesløsninger, må vi gå i spissen for å forbedre og modernisere dem. Etter nittitallets økonomiske opprydding og nedgang i ledigheten er det nå mer enn noensinne muligheter for å gjøre Norge til et solidarisk og trygt foregangssamfunn. Fram mot kommune- og fylkestingsvalget i 1999 vil vi konkretisere hvordan offentlig sektor må utvikles videre i tråd med Arbeiderpartiets prinsipp- og partiprogram. Dette arbeidet skal bygges på erfaringene med brede samråd, og følges opp gjennom de kommende program-prosessene i kommune- og fylkespartier foran neste valg.
