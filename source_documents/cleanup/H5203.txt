
05.10.01
Stortingsrepresentant Heidi Sørensen:
- Miljøfiendtlig norgesrekord
- Stoltenbergregjeringens råkjør i gasskraftsakene mangler sidestykke i norsk miljøhistorie. Aldri tidligere har en regjering i løpet av ett statsråd vedtatt å øke norske klimautslipp mer enn det Arbeiderpartiet gjør i dag. Ved å godkjenne milliardsubsidiene til Snøhvitutbyggingen, og ved å gi Industrikraft A/S utslippstillatelse, åpner Stoltenbergregjeringen for utslipp på over 3 millioner tonn CO2, sier Heidi Sørensen, stortingsrepresentant for SV.
- Ironisk nok ser det ut til at vi får en bedre miljøpolitikk med en borgerlig Bondevik-regjering, enn det Stoltenberg-regjeringen står for,
Heidi Sørensen understreker at det ikke er Bondeviks offensive miljøholdning, men den fossile tankegangen i Arbeiderpartiet som gjør at hun mener en Bondevik-regjering tross alt vil føre en bedre miljøpolitikk.
I dagens utgave av Dagsavisen skriver Jens Stoltenberg at Arbeiderpartiet skal være et åpent og inkluderende parti som lytter.
- Råkjøret i gasskraftsakene er en ren maktdemonstrasjoner som viser liten evne til å lytte og samarbeide. Problemet til Arbeiderpartiet i miljøsaker er at de bare lytter til en side i debatten, og at miljøbevegelsen blir overkjørt, sier Heidi Sørensen, Stortingsrepresentant for SV.
