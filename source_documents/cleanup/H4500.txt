
tirsdag 17. april 2001 11:11:03
Venstres leder Lars Sponheim:
Norsk miljøtroverdighet henger i en syltynn tråd
Den norske miljøtroverdigheten henger i en særdeles tynn tråd etter at statsminister Jens Stoltenberg i dag klargjorde regjeringens oppfølging av Kyotoavtalen i lys av USAs manglende vilje til å følge opp avtalen.
Venstres leder Lars Sponheim er svært skuffet over påstandene om at Norge er et for lite land i verdenssammenheng til å kunne gjøre noe fra eller til ovenfor USA, og dermed må legge oss langflate for deres holdninger til en hver tid.
- Dette er en feig, men lite overraskende holdning fra et parti som aldri har hatt særlig vilje til å kjempe for miljøet. Det er et beklagelig faktum at Norge under Ap-styre har blitt en miljøsinke i europeisk målestokk. Der hvor EU-landene går ett viktig skritt i riktig retning, går Norge to skritt motsatt vei. Aps miljøpolitikk minner mer og mer om den Frp har forfektet i flere år. Dette underbygges ved at Frp i dag hyller statsministerens standpunkt.
I forbindelse med Regjeringens arbeid med stortingsmeldingen om klimapolitikk sendte Venstres leder Lars Sponheim 23.3. brev til miljøvernminister Siri Bjerke med følgende krav til innhold i meldingen:
1. Forbedring av forpliktelsene i Kyotoavtalen
Sverige har nå vedtatt, eller er i ferd med å vedta en ny klimastrategi som forbedrer landets målsetting med 6% i forhold til landets forpliktelser etter Kyoto-avtalen. Norge bør vedta tilsvarende forbedring dersom vi ikke skal stå igjen som det landet som har den dårligste målsettingen i Norden i forhold til 1990.
2. Utslippreduserende tiltak på sokkelen
Nye tall viser at aktiviteten på sokkelen vil vare lengre enn forventet. Norge vil følgelig ikke redusere sin aktivitet og medfølgende CO2-utslipp på lenge ennå, hvilket er forutsetningenr som ikke ligger til grunn for dagens klimapolitikk. Venstre ber derfor regjeringen omtale omfanget av utslippsreduserende tiltak på sokkelen som er lønnsomme, og hvordan regjeringen vil iverksette administrative tiltak for å få slike tiltak utført.
3. Gasskraftverk uten CO2-utslipp.
Venstres ber også om at regjeringen gjennomgår og kommer med forslag til hvordan vi bør langt for tiltaksplanen for «rene» gasskraftverk med injisering som Sentrumsregjeringen startet opp.
I tillegg til de teknologiske og økonomiske forhold som denne planen omfatter, ber vi regjeringen fremme forslag til hvordan vi bør håndtere forholdet mellom sokkel og fastland i forhold til engergibruk, utslippsforhold og avgifter. Denne problemstillingen må utreedes både for gasskraftverk med og uten CO2-utslipp.
4. Klima-kapittel i forurensningsloven
Forurensingsloven er i dagens form ikke et tilstrekkelig verktøy for å redusere klimagassutslippene. Bl.a. kan vi ikke se at muligheter for kvotehandel nasjonalt eller internasjonalt har noen lovmessig forankring. Venstre kan heller ikke se at noe forvaltningsorgan i Norge i dag, har noen hjemler for å kontrollere at kvotetiltak utenfor landets grenser faktisk blir iiverksatt og fulgt opp i samsvar med forutsetninger gitt i en eventuell tillatelse. Venstre ber derfor regjeringen starte utredningsarbeidet for et eget kapittel i forurensningsloven om globale forurensninger og at mandat og fremdrift blir redegjort for i vårens Stortingsmelding.
