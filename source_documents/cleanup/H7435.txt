
ØVRE EIKER HØYRE
VALGPROGRAM 2003-2007
Øvre Eiker Høyre vil gi deg mer igjen for pengene og en enda bedre skole !
Mål for kommunevalget:
At Høyre blir det største partiet i Øvre Eiker.
Dette får vi til fordi:
 Vi kan vise til gode resultater
 Vi har et godt program
 Vi har entusiastiske kandidater og medarbeidere
Grunnlaget for Høyres kommunalpolitikk
Høyre bygger sin politikk på det kristne kulturgrunnlag, rettsstaten, folkestyret og vår historiske fellesarv. Denne politikk er dypt rotfestet i folket og har respekt for tradisjoner, individuell frihet og trangen til en ramme av orden, stabilitet og trygghet i tilværelsen.
Høyre vil føre en konservativ politikk, hvor den enkelte gis større frihet, men også større ansvar
Det er viktig å legge til rette for bosetting i hele landet, for å sikre størst mulig mangfold og reelle valgmuligheter. Ved å stimulere lokale og regionale sentra, respekteres folks valg når det gjelder livsstil, arbeid og bosted. Politikken må utvikles i takt med befolkningens endrede ønsker og adferd.
Høyre ønsker et samfunn der det legges til rette for individuell valgfrihet
Høyre vil sette det enkelte menneskets behov i sentrum når det gjelder kommunale og statlige tjenestetilbud og administrasjon. Høyre vil redusere det offentliges regulering av folks hverdag, ved færre og enklere lover og forskrifter. Høyre mener kommunen fortsatt skal være ansvarlig for å gi sine innbyggere tjenester innenfor helse, eldreomsorg, skole og barnehage, men at den kan kjøpe tjenestene fra andre aktører dersom disse kan tilby tjenester med minst like god kvalitet, og billigere enn kommunen selv.
Fornyelse av Norge - mer igjen for pengene
Høyre vil ha et slankere og mer effektivt byråkrati, som kan frigjøre ressurser til de offentlige kjerneoppgaver. Høyre vil bygge ned eller slå sammen offentlige kontorer. Dette vil frigjøre ressurser fra dobbeltarbeid og gjøre det lettere for brukerne å finne frem.
Kommunen må bruke sine midler mest mulig effektivt
Et aktivt, blomstrende og lønnsomt næringsliv er selve grunnlaget for samfunnets velstand. I Norge opplever vi i dag at skatte- og avgiftstrykket får større selskaper til å flytte hovedkontorer, produksjon og verdier ut av landet. Samtidig begraves småbedriftene i skjemaer, reguleringer og avgifter. For å nå opp internasjonalt må bedriftene ha mulighet til å konkurrere. Alle store konsern har engang vært små. Det er de små bedriftene med aktive eiere som skaper fremtidens næringsliv, og som holder lokalsamfunnet oppe - så vel i sentrale strøk, som i distriktene. Det er her verdiene skapes. Skatte- og avgiftstrykket rammer dessverre også disse, og dreper initiativ og satsingslyst. Terskelen for å drive effektiv og lønnsom næringsvirksomhet er for høy. Lavere skatter og avgifter betyr at bedriftene beholder større del av overskuddet, som dermed kan brukes til investeringer i ny virksomhet.
Bedre vilkår, gir bedre avkastning og flere arbeidsplasser, lavere skatter gir økt aktivitet.
Høyre vil gi kommunene økt selvstyre. Dette kan gi ulikheter mellom kommunene, men dette er positivt dersom slike ulikheter avspeiler forskjellige politiske prioriteringer og ulike forhold. I dag avspeiler ulikheter først og fremst skjevheter i inntektssystemet for kommunene. Høyre vil derfor endre dette slik at det gir mulighet for et likeverdig tjenestetilbud som baseres på andel av befolkningen, befolkningens sammensetning og andre objektive kriterier for kostnadsulikheter mellom kommunene. Høyre vil ha økt kommunalt selvstyre også når det gjelder arealdisponering. Høyre i Buskerud vil at flest mulig av fylkeskommunens oppgaver skal overføres til kommunene. Dette bør føre til at fylkeskommunen blir overflødig, og at den på sikt kan avvikles.
Høyre vil øke det kommunale selvstyret, og styrke demokratiet ved å tydeliggjøre det politiske ansvaret.
Innbyggerne i fokus
Kvalitet - Utvikling - Tilgjengelighet
Det viktigste for Øvre Eiker Høyre er å sørge for at innbyggerne i kommunen får mer igjen for pengene, slik at viktige områder og frivillig arbeid blant barn/unge og eldre får enda bedre vilkår. På denne måten kan vi i fellesskap utvikle kommunen.
For Høyre er det et viktig mål å skape mer velferd for folk. Vi vil sette brukeren i sentrum gjennom å gjøre tjenestene mer individuelt tilpasset.
Øvre Eiker Høyre vil, ved å sette innbyggernes behov i fokus, gjøre kommunen til et godt sted å bo. Det bør legges til rette for et differensiert boligtilbud som kan dekke behovet for både unge nyetablerte, de mer etablerte familiene, samt for eldre med behov for sentralt beliggende boliger.
Flyktninger som bosetter seg i Øvre Eiker må få god oppfølging, slik at de kan bli integrert i lokalsamfunnet hurtigst mulig. For å lykkes med dette er det viktig med norskopplæring.
Øvre Eiker Høyre vil fortsette å prioritere bedre eldreomsorg, bedre skoletilbud og et mer variert tilbud til ungdommen, samt videreføre rusforebyggende tiltak blant barn og unge.
For Øvre Eiker Høyre er holdningsskapende arbeid viktig, bl.a. for å motarbeide framvekst og etablering av rasistiske miljøer, og MC miljøer som er knyttet til eller støtter organiserte kriminelle nettverk.
Øvre Eiker Høyre vil at det legges til rette for frivillige organisasjoner ved at det gis gode arbeidsvilkår gjennom samarbeide med kommunen. Aktive lag og foreninger skaper kontakt mellom mennesker og gir den enkelte identitet og verdier. Derfor er det viktig at kommunen skaper grobunn for et aktivt foreningsliv.
Samfunnet er i rask utvikling, den teknologiske utviklingen åpner for mange nye muligheter. Ved å ta initiativ til en utbygging av bredbånd i Øvre Eiker, har Høyre lagt et viktig grunnlag for at innbyggerne og næringslivet kan ta del i disse mulighetene.
Kommunal prioritering og drift
Kommunen skal gjøre det viktigste først; helse, eldre og utdanning. Det viktigste er at jobben blir gjort på en god måte, ikke hvem som gjør den. Derfor vil Øvre Eiker Høyre modernisere kommunen, sikre kvalitet gjennom tjenestebeskrivelser og serviceavtaler samt sørge for at man får mest mulig velferd ut av hver offentlige krone. Høyre vil gjennomgå all kommunal tjenesteproduksjon for å kartlegge hvor interkommunalt samarbeid eller konkurranse kan bidra til høyere kvalitet, bedre ressursbruk og økt valgfrihet for den enkelte.
Forholdene er forskjellige i landets mange kommuner, og kommunene må derfor gis frihet til å prioritere på grunnlag av lokale forhold. Høyre ønsker at det foretas en kritisk gjennomgang av alle oppgaver kommunen er pålagt gjennom lover, forskrifter og øremerkede tilskudd. Færre påbud vil gi den enkelte kommune muligheten til fritt å vurdere hva den anser som viktig å satse på.
Kommunen er en kompetansebedrift. For at innbyggerne skal få best mulig kommunale tjenester er det viktig at kompetansen hos de ansatte også er best mulig.
Øvre Eiker Høyre ønsker:
· at Øvre Eiker kommune skal forvalte innbyggernes penger på en forsvarlig måte, gjennom forsiktig låneopptak og kostnadseffektiv tjenesteproduksjon. Salg av eiendommer kommunen ikke trenger, som f.eks. kommuneskogene, kan bidra til finansiering av nye investeringer.
· at Øvre Eiker kommune kontinuerlig ser på muligheten av å bedre sin tjenesteproduksjon gjennom vurdering av interkommunalt samarbeid og konkurranseutsetting. Konkurranseutsetting forutsetter et fungerende marked på tjenesteområder, og at kvaliteten på tjenestene kan defineres og måles. Kapitalkostnader må tas med ved beregning av prisen på kommunal virksomhet.
· å avvise alle forsøk på å innføre eiendomsskatt i Øvre Eiker kommune.
· at kommunens avgifter holdes på lavest mulig nivå. Avgiftene bør differensieres og stå i forhold til faktisk forbruk.
· kommunen må være mest mulig åpen for innbyggerne via Internett. Løpende informasjon om kommunen må være tilgjengelig, og det må være mulig for innbyggerne både å sende søknader, rapporter og forespørsler via skjemaer på kommunens nettsider.
· at det kommunale byråkrati skal forenkles. Statlig pålagte regler og prosedyrer er i dag i stor grad til hinder for gjennomføring av dette. Det bør innføres garantier for saksbehandlingstid. Informasjonsplikt, samt klage- og ankemulighetene i henhold til regelverket bør styrkes.
· at Øvre Eiker Energi AS beholdes som et heleid kommunalt selskap.
· at kommunens boligmasse og tomteareal beholdes i et eksternt kommunalt eid selskap. Det bør vurderes om kommunens øvrige eiendommer også skal legges inn i selskapet.
Barn og ungdom
Hovedansvaret for barns oppvekst og utvikling er foreldrenes. Skolens hovedmål er at eleven tilegner seg kunnskaper, ferdigheter, samt å skape trivsel, trygghet, motivasjon og positive holdninger hos elevene. Høyre ser behovet for å utforme en helhetlig barne- og ungdomspolitikk som ser familie, hjem, barnehage, skole og arbeid i sammenheng.
Øvre Eiker Høyre vil:
· skape en bedre skole med høyere kvalitet gjennom økt handlefrihet til skolene og lærerne, samt å gi alle bedre informasjon om hva som skjer i skolen.
· styrke det forebyggende arbeidet ved en helhetlig vurdering av barnets behov.
· sørge for et systematisk og målrettet arbeide for å forebygge mobbing.
· styrke skolene med ressurser til undervisning, læremidler og utstyr for å bidra til beste for elevene.
· satse sterkere på etterutdanning av lærere, særlig i norsk, matematikk og naturfag.
· gå inn for fortsatt modernisering og utbygging av skolebygninger.
· at elevene, om foreldrene ønsker det, bør sikres plass ved den skolen som ligger nærmest hjemstedet.
· styrke foreldrenes innflytelse i skolen hvor etablering av driftsstyrer i stedet for samarbeidsutvalg kan være en alternativ løsning.
· sikre barnehageplass til alle som ønsker det.
· støtte private utbyggere av barnehageplasser.
· støtte opp om allidrettstiltak som bidrar til økt aktivitet blant barn og unge.
· prioritere arbeidet med forebyggende tiltak mot rusmisbruk blant barn og unge.
· støtte frivillige organisasjoner, kommunale ungdomsklubber og kommunens barne- og ungdomsarbeid.
· gå inn for bygging av ny U-skole i Hokksund.
· videreføre arbeidet med å stimulere til leselyst og leseglede.
· videreutvikle prosjektet grønn omsorg, som bidrar til et variert tilbud innen skole, barnevern og psykiatri.
Helse og omsorg
Det er en offentlig oppgave å sørge for forsvarlig helse- og omsorgstilbud i kommunen.
Pleie og omsorg er et vekstområde der det kreves stadig økte ressurser. Vi trenger derfor et samspill mellom offentlige og private aktører, slik at vi kan utvikle nye metoder, og bruke pengene mest mulig rasjonelt.
Det offentliges ansvar er å sørge for at kvalitetsmessig gode tilbud finansieres og finnes, men oppgavene kan godt utføres av andre.
Behovet for sykehjemsplasser vil øke i de kommende år. Av økonomiske grunner er det ikke realistisk å forvente bygging av nye kommunale sykehjem. Derfor må vi benytte de alternativ som finnes, private eller offentlige, i eller utenfor egen kommune.
Tilbudene til eldre og syke må være varierte, tilpasset den enkelte, og gis til rett tid. Det er nødvendig med god dialog med pasienter og pårørende, slik at den enkeltes behov i størst mulig grad kan bli imøtekommet.
Øvre Eiker Høyre vil:
· at Øvre Eiker kommune fortsatt skal benytte tilgjengelige private sykehjemsplasser.
· at Øvre Eiker kommune skal tilby innbyggerne tilstrekkelig antall sykehjemsplasser og omsorgsboliger.
· at kommunen skal samarbeide med frivillige organisasjoner om tilbud som dagavlastning og sosialt samvær.
· legge til rette for et godt lege- og helsetilbud i kommunen.
· opprettholde lokal legevakt.
· legge forholdene i kommunale bygg bedre til rette for funksjonshemmede.
· støtte frivillighetsentralens arbeid.
· gi psykiatriske pasienter et godt bo- og behandlingstilbud i nærmiljøet.
· gå inn for at helsestasjonen for ungdom videreutvikles, og mener også at den bør etableres på andre tettsteder, i første rekke Vestfossen.
· at betaling for hjemmehjelp skjer ut fra reelt tidsforbruk av tjenesten.
Næringsliv
Et sterkt og konkurransedyktig næringsliv er en forutsetning for vekst og utvikling i samfunnet. Bare et næringsliv som arbeider med fortjeneste kan gi sikre arbeidsplasser.
Kommunal næringsdrift er ingen primæroppgave. Kommunens oppgave er å skape gode rammevilkår for eksisterende og nye bedrifter.
Øvre Eiker Høyre vil arbeide for å skape gode og forutsigbare rammevilkår for eksisterende og nye bedrifter i kommunen, ved å:
· avsette attraktive arealer til næringsvirksomhet. Utviklingen av industriområdet på Dunserud startes.
· sikre god infrastruktur.
· videreføre satsingen på bredbånd til alle.
· samarbeide regionalt om oppgaver av felles interesse (regionalutvikling).
· forenkle det kommunale byråkrati og bedre kommunal service overfor bedriftene. Det bør innføres garantier for saksbehandlingstid.
· gå inn for å opprettholde drivverdige enheter i jord- og skogbruk, samt bevare dyrket mark og høyproduktiv skog. Videre ønsker Øvre Eiker Høyre å styrke kontakten med landbruksnæringen for å bidra til en positiv utvikling av landbruket i kommunen.
· videreføre arbeidet for å opprettholde livskraftige sentrumsområder. Skotselv skal nå prioriteres, deretter Darbu.
· arbeide for å styrke byen Hokksund som handelssentrum i midtfylket.
· gå inn for vinmonopolutsalg i Hokksund, i samarbeid med handelsstanden i Hokksund sentrum.
· arbeide for å opprettholde og styrke den private eiendomsretten, og motsette seg alle forsøk på å uthule denne.
Kultur
Kulturell aktivitet og engasjement skaper trivsel, og et variert kulturliv åpner muligheter for en rikere opplevelse av tilværelsen. Målet med kulturpolitikken må være å gi det enkelte mennesket anledning til å utvikle sine evner, ferdigheter og interesser. Kultur er noe mer enn en sektor, den er sektorovergripende og er med på å holde samfunnet sammen. På det kulturelle området kan vi alle sammen møtes. De frivillige organisasjonene har en nøkkelrolle i lokalmiljøet, og samarbeid med organisasjonene må stå sentralt innen kultursektoren.
Øvre Eiker Høyre vil understreke betydningen av å holde våre kirkebygg i hevd, og vil arbeide overfor sentrale myndigheter for å styrke finansieringen til dette.
Øvre Eiker Høyre vil:
· arbeide for at alle skal kunne delta i mest mulig variert kulturell virksomhet.
· at funksjonshemmede i størst mulig grad skal gis anledning til å delta i fritidsaktiviteter.
· øke den offentlige støtten til kulturtiltak og aktiviteter for barn og unge.
· gå inn for at forholdene blir lagt til rette for allsidig utøvelse av idrett, så vel konkurranseidrett som mosjons- og handicapidrett.
· gå inn for fullførelse av Loesmoen idrettspark med tilbud både til organisert og uorganisert aktivitet (Hokksund bys storstue for både innendørs- og utendørs aktiviteter).
· arbeide for at kommunen blir flinkere til å tilrettelegge for foreninger, lag og organisasjoner.
· gå inn for at det finnes tilbud til ungdom i form av ungdomsklubber eller lignende.
· arbeide for at offentlige bibliotek fortsatt må spille en sentral rolle i kulturpolitisk sammenheng.
· gå inn for vern av våre kulturminner og gi støtte til organisasjoner som arbeider med vern og kulturverdier.
· gå inn for at det blir bygget kirke i Vestfossen.
· gå inn for en videreutvikling av Vestfossen som kommunens kulturhovedstad.
Tekniske oppgaver
Øvre Eiker Høyre vil sette innbyggerne i fokus og arbeide for at Øvre Eiker kommune blir et godt og attraktivt sted å bo, vokse opp og bli gammel, ved å gi folk muligheter til å bygge og bo der de trives best.
Øvre Eiker Høyre vil arbeide for:
· at det finnes tilgjengelige tomteområder i alle deler av kommunen.
· attraktive tomteområder i kommunen.
· at kommunale gebyrer og avgifter står i forhold til de tjenester som ytes.
· å utbygge kloakknettet.
· sikre vann og vassdrag mot forurensing, bl.a. ved effektive kloakkrenseanlegg.
· en publikumsvennlig, enkel og effektiv saksbehandling.
· å benytte anbud (konkurranseutsetting), samt innleie av kompetanse der dette gir lavere kostnader. Konkurranseutsetting forutsetter et fungerende marked på tjenesteområdet, og at kvalitet på tjenesten kan defineres og måles.
· at RV 35 fra Hokksund i retning Hønefoss oppgraderes til stamveistandard, og at traseen legges utenom Hokksund sentrum.
· å fjerne flaskehalser (ulykkespunkter) i kommunen.
· at tilknytningsveien til Darbu blir bygget.
· godt vedlikehold av kommunens veier.
· å ha sikre gang og sykkelveier, spesielt i forbindelse med barns skolevei. Skotselv prioriteres først, deretter Darbu.
· sørge for god brannberedskap i kommunen.
Natur- og miljøvern
Det er avgjørende for menneskenes trivsel og framtid at naturressursene forvaltes slik at de også gir kommende generasjoner et livsgrunnlag. Høyre mener at innbyggerne i størst mulig grad skal sikres mot helsefarlig miljø og forurensning. Ved å gi rammebetingelser som ivaretar hensynet til miljøet, og ved å sørge for at kommunens egen virksomhet ikke gir uheldige miljøvirkninger, vil kommunen ha oppfylt sitt ansvar.
Øvre Eiker Høyre vil:
· at vann og vassdrag blir vernet mot forurensing.
· at det opprettholdes en levedyktig laksestamme i Drammenselva.
· at vannressursene i Eikernvassdraget i størst mulig grad skal forvaltes lokalt.
· arbeide for en økonomisk forsvarlig ordning for innsamling av spesialavfall.
· at det samarbeides med grunneierne ved utarbeidelse av bruks- og verneplaner for natur- og skogområder.
· at det legges vekt på bevaring og forsvarlig utvikling av kulturlandskapet.
· at kollektivtransporttilbudet til og fra Øvre Eiker bedres, og at det legges til rette for god utnyttelse av dette.
· at innbyggerne blir stimulert til selv å ta ansvar for miljøet.
· at kommunens virksomhet drives miljøriktig.
