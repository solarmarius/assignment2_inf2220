
3.3.97:
Marit Tingelstad,
VELKOMMEN ETTER KUF!
- Jeg registrerte at departementet endelig åpner for at lærlingeplasser i beslektede fag kan tilbys for å sikre at elever får sin fagopplæring i arbeidslivet. Jeg har tatt opp denne problemstillingen i Stortinget to ganger, sier stortingsrepresentant Marit Tingelstad, som mener departementet har vært lite villige og firkantet til å finne praktiske løsninger på den vanskelige lærlingesituasjone med stort misforhold mellom tilbud av læreplasser og søkere med relevante kurs fra videregående skole. Nå har departementet løsnet litt på det firkantede regelverket slik Senterpartiet har påpekt flere ganger.
- Det er vel og bra å følge regelverket, men når dette hindrer fornuftige løsninger som kan hjelpe elever, og når dette har fått støtte av bransjen, da er det prestisje som rir systemet, sier Marit Tingelsatd, som har ergret seg mye over departementets krampaktige holdning. Hun viser til sine spørsmål om muligheten for såkalt kryssløp i Stortingets spørretime i oktober 1995 og mai 1996.
- Ting tar tydeligvis tid, sier stortingsrepresentanten, som har fått en rekke henvendelser om dette tema. - Det gamle ordtaket om at graset gror mens kua dør, kan med rette brukes her, fortsetter Marit Tingelstad. Men nå har endelig Kirke-, utdannings- og forskningsdepartementet tatt til vette. Heretter kan altså enkelte elever få lærlingeplass i fag selv om de ikke har akkurat relevante kurs i botnen. Dette tror jeg helt sikkert Stortinget vil slutte seg, sier Tingelstad, som kjenner Stortingets holdning på dette området. Det blir opp til fagbransjen å gi sin godkjenning for de aktuelle kryssløp. Det skulle være den beste garanti for at dette ikke skal skli ut.
- Vi er alle opptatt av at kvaliteten må ivaretas i Reform 94, avslutter stortings­representant Marit Tingelstad.
