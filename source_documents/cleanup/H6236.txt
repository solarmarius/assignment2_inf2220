
09.10.02
Stortingsrepresentant Ola D. Gløtvold, Sp
HVORFOR GJØR REGJERINGEN DETTE MOT DE VANSKELIGSTILTE?
Statsminister Bondevik har sagt at denne regjeringen skal måles i hva den gjør for de svakeste. Forslaget til statsbudsjett lover ikke godt for en slik måling. For i sitt forslag til statsbudsjett for 2003:
- øker Regjeringen egenandelstaket i frikortordningen med 500 kroner for alle, til 1850 kroner neste år.
-reduserer Regjeringen særfradragene for de som har store utgifter i forbindelse med sykdom , alder og uførhet.
-gjeninnfører Regjeringen egenandel på blåreseptmedisiner for alders- og uføretrygdede, bare to dager etter at dette trådde i kraft.
Regjeringen lanserer en tiltakspakke mot fattigdom på 335 mill. kroner, men denne "fattigpakken" blir en dårlig avledningsmanøver når man vet at den samme regjeringen tar inn 370 mill. kroner bare på økningen av egenandelene i frikortordningen. I tillegg kommer 75 mill. kroner på å innføre ca.18.000 kroner som øvre grense for fradrag på selvangivelsen for de med virkelig høye sjukdomsutgifter. Dette er en gruppe der de fleste har låge inntekter som følge av helseplager.
Regjeringen foreslår å fjerne gravferdsstøtten som en generell ordning. Bare de med spesielle behov skal ha rett til gravferdsstøtte. Dette vil virke stigmatiserende og fornedrende for de mange som har behov for den generelle støtteordningen. På dette er det Bondevik og co. vil spare inn 150 mill. kroner!
Senterpartiet vil også denne gangen bruke skattesystemet til å utjevne og ikke til å forsterke forskjeller. Så opplever vi at finansministeren nå holder fram at 500 mill. kroner i redusert toppskatt innebærer at 135.000 flere personer slipper toppskatten. Han sier klokelig ingenting om at inntekter under 200.000 kroner ikke får skattelette i det hele tatt!
Vi finner det helt uakseptabelt å øke de økonomiske belastningene for de som plages med dårlig helse. I neste omgang vil regjeringens innstrammingsforslag overfor svake grupper gi økte offentlige utgifter.
Senterpartiet mener bestemt at offentlige penger også kan brukes på en måte som minsker presset på offentlige budsjetter og norsk økonomi.
