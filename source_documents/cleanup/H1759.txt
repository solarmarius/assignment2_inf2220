
Onsdag 1. april 1992
Saksordfører Eleonore Bjartveit (KrF) om samordning av pensjoner:
EN "GLADMELDING" TIL PENSJONISTENE
-Dette innstillingen som nå legges fram fra Forbruker- og Administrasjonskomiteen om samordning av tjenestepensjoner og folketrygd, skulle så avgjort være en "gladmelding" til en rekke av våre tjenestepensjonister. Slik beskrev saksordfører Eleonore Bjartveit (KrF, Oslo) innstillingen fra Forbruker- og Administrasjons-komiteen om samordning av tjenestepensjoner og folketrygd, som ble drøftet i Stortinget tirsdag. Komitéinnstillingen har luket ut de urimeligste utslagene av samordningsloven, mente saksordføreren.
Blant de viktigste endringene som komiteen har foreslått, er at tilleggspensjon fra folketrygden som en avdød ektefelle har opptjent, i sin helhet betraktes som fridel og holdes utenfor samordningen.
Eleonore Bjartveit ga også uttrykk for at man fra Kristelig Folkepartis side forventer at dagens regler med forskjellige regler for samordning av enkepensjon og alderspensjon/uførepensjon blir endret.
-Dagens regler oppfattes som urettferdige. Det er derfor nødvendig at samordningsloven snarest blir forenklet, sa Eleonore Bjartveit, som mente at eventuelle meromkostninger ved forenkling må vurderes opp mot den gevinst som ligger i arbeidet forenkles og arbeidskraft kan innspares.
-Loven er idag meget innviklet, slo saksordføreren fast, og sa at hun kunne ha ønsket seg både overhead-prosjektor og tavle når hun skulle legge fram innstillingen.
Til tross for visse mangler, mente saksordfører Bjartveit likevel at de endringene som komitéinnstillingen foreslo, var et solid skritt i arbeidet med å rette opp de skjevheter som samordningsloven kan ha forårsaket for mange tjenestepensjonister.
