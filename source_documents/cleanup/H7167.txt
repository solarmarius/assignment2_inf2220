
10.06.03
Rolf Reikvam (SV), leder av utdanningskomiteen på Stortinget
- SV sikrer ressurser og større pedagogisk frihet til skolene
Fra 1. august i år oppheves klassedelingstallet ved norske grunnskoler. Det er en av de viktigste endringene som vedtaes når utdanningskomiteen på Stortinget i dag avgir sin innstilling til Ot. prp. nr. 67 Om større lokal handlefridom i grunnopplæringa.
- Dette innebærer at vi åpner for mer fleksible undervisningsformer, men sørger samtidig for en fortsatt fast ressurstildeling, sier lederen av utdanningskomiteen, Rolf Reikvam fra SV.
SV har lenge ment at det må stimuleres og legges til rette for et større mangfold i den offentlige skolen. Sentrale bestemmelser som begrenser skolenes pedagogiske og organisatoriske frihet har SV derfor ønsket å fjerne.
Reikvam påpeker at klassedelingstallet er en slik bestemmelse. Likevel fremhever han samtidig at problemet i denne saken har vært at klassedelingstallet er den reguleringsmekanismen som sørger for et visst minimum av ressurser til skolene. SV fryktet derfor at hvis denne reglen ble fjernet, så var risikoen stor for at ressursene ble fjernet med den.
- Regjeringa har jo hittil ikke vist seg som de mest rause med ressursene til grunnskolen, sier Reikvam. - Men nå har vi klart å sørge for at endringene i undervisningsopplegget blir både pedagogisk og økonomisk forsvarlig. Elevene får større variasjon gjennom organisering i mindre grupper, uten at dette svekker ressursinnsatsen, sier Reikvam.
SV fikk flertallet med på at klassedelingstallet skal ligge til grunn som minstestandard for ressurstildeling, også etter at bestemmelsen om klassedelingstall er opphevet. Regjeringa skal gjennom tilsynsordningen påse at opphevingen ikke benyttes som et sparetiltak. Samtidig ber Stortinget Regjeringa vurdere ulike modeller for ressurstildeling til skolene i den varslede stortingsmeldingen, som de vil fremme etter å ha gjennomgått Kvalitetsutvalgets innstilling.
- Resultatet er at vi har sikret ressursene og hindret nye sparetiltak i skolene. Det var svært viktig for oss, avslutter Rolf Reikvam.
