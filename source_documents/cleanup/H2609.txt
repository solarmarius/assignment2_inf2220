
Torsdag 26. mai 1994
Samferdselspolitisk talskvinne May-Helen Molvær Grimstad (KrF):
STORTINGSMELDINGEN OM NORD-NORGE-BANEN FOR DEFFENSIV
Regjeringens melding om Nord-Norge-banen er altfor pessimistisk og deffensiv når den skal anslå nytte-/kosteffekten av en slik jernbanestrekning, og tar ikke hensyn verken til miljøaspektet eller sysselsettingseffekten av å bygge jernbanen videre nordover til Tromsø. Det slo Kristelig Folkepartis samferdselspolitiske talskvinne på Stortinget, May-Helen Molvær Grimstad, fast da Stortinget torsdag drøftet Nord-Norge-banen.
-Det deffensive ved stortingsmeldingen om Nord-Norge-banen viser seg på flere områder. Meldingen spår for eksempel nedgang både i befolkningsgrunnlaget og næringslivet, mens det faktisk er vekst på disse områdene i landsdelen, sa May-Helen Molvær Grimstad i innlegget sitt.
Hun syntes det var en svakhet ved meldingen at den ikke har fanget opp at turismen er et vekstpotensiale i Nord-Norge, og karakteriserte det som oppsiktsvekkende at regjeringen har satt ringvirkninger i form av næringsutvikling ved bygging av banen til null i nytte-/kost-analysen. Hun mente også at det utfra nord-norsk reisemønster er altfor snevert å operere med et trafikkpotensiale innenfor et område på 40 kilometer fra de enkelte stasjonene, og at de 50 000 som bor i Bodø/Fauske-området ikke er regnet med i trafikkgrunnlaget fordi det her er en jernbane fra før.
-Hva om disse skulle finne det aktuelt å reise nordover, mot Narvik og Tromsø? sa hun.
Hun syntes også at 30 år er et for snevert tidsperspektiv å vurdere lønnsomhet av Nord-Norge-banen i, og minnet om at man i Sverige bruker 60 år som tidsperspektiv fordi jernbanen har såpass lang levetid
May-Helen Molvær Grimstad beskrev stortingsmeldingen som perspektivløs i forhold til framtidens miljø- og energipolitikk. -Jernbane er en mer miljøvennlig og form for samferdsel enn fly, buss og båt, noe som også må telle med i vurderingen. Fra et miljøsynspunkt vil det være heldig om større deler av gods- og passasjertrafikken gikk med jernbanen, sa hun.
-Sammenhengende nasjonalt og internasjonalt jernbanenett vil være framtidas transportmønster, og i Europa satses det sterkt på jernbanen, sa May-Helen Molvær Grimstad, som i samferdselskomiteens innstilling har gått sammen med SV og Sp om å foreslå at det blir laget en hovedplan for Nord-Norge-banen.
