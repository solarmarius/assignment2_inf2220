
06.12.02
Ingrid Enger (Sp)
Flertallet kutter energiforskning med 45 mill kroner: Skal vi importere kullkraft og fyre med olje?
-I disse tider når det varsles knapphet på strøm og rekordhøye energipriser, er det helt utrolig at Høyre, Kristelig Folkeparti og Fremskrittspartiet går sammen om å kutte rundt en sjettedel av energiforskningen. Situasjonen i kraftmarkedet viser med all tydelighet at vi må arbeide målrettet for å utvikle nye og miljøvennlige energikilder, sier Senterpartiets medlem i Energi- og miljøkomiteen Inger Enger.
Olje- og energiminister Einar Steensnæs har framhevet satsingen på ny fornybar energi og på utvikling av gasskraftverk med CO2-behandling som flaggsaker for Regjeringen. Budsjettforliket med Fremskrittspartiet viser noe helt annet: Det er ikke vilje til å prioritere en videreutvikling av energisektoren når det kommer til stykket.
Senterpartiet foreslår en betydelig økning i bevilgningene til energiforskning og som tilskuddsmidler til ny fornybar energi gjennom Energifondet. -Satsing på bioenergi, jordvarme, solvarme, tidevannskraft og andre fornybare energikilder vil være viktig for å legge om energibruken i mer miljøvennlig retning. Skal vi bygge gasskraftverk i Norge, må vi også sørge for at disse får en høy utnyttingsgrad av energien og lave utslipp av klimagasser. Da trengs det forskning, presiserer Enger.
Senterpartiet vil også fremme forslag om å utrede en tilskuddsordning for støtte til installasjon av vann- og luftbåren oppvarming i boliger og offentlige bygg når energi- og miljøbudsjettene skal behandles på torsdag Det vil være et viktig bidrag for å stimulere til å ta i bruk nye oppvarmingskilder og redusere bruken av dyrbar strøm og forurensende olje.
-I budsjettforliket er vi glade for at Stortingsflertallet vil øke tilskuddet til utjevning av nettariffer. Denne saken har Senterpartiet kjempa for i mange år, og det er viktig å redusere kostnadene for de husstandene som må betale aller høyest nettariffer i tillegg til en høy kraftpris, sier Inger Enger avslutningsvis.
