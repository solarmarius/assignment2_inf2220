
Mandag 26. februar
Evaluering - ikke omkamp!
- Ap signaliserer at evalueringen av kontantstøtten skal brukes til en omkamp om selve ordningen. Det skaper stor usikkerhet for over 84 000 barn og deres foreldre. KrF vil arbeide for fortsatt kontantstøtte til småbarnsfamiliene bygd på de samme hovedprinsipper som er for ordningen i dag. Eventuelle forbedringer og justeringer av ordningen vil KrF gjøre med de partier som er for kontantstøtten og ikke med de som ønsker å fjerne ordningen, uttaler KrFs sentralstyre.
Når det skal vurderes om kontantstøtten er vellykket eller ikke, må det gjøres i forhold til målsettingen med ordningen. Målsettingen er tredelt: Mer tid mellom barn og foreldre, reell valgfrihet og større rettferdighet i statlige overføringer til småbarnsfamiliene. Kontantstøtten har gitt mer tid for barn og foreldre og gjort noe med tidsklemma. Undersøkelsen fra Statistisk sentralbyrå, som danner grunnlaget for forskningsresultatene, viser at nærmere 2/3 av de som mottar kontantstøtte passes i hovedsak av en av foreldrene. Nesten 1/3 av disse sier kontantstøtten har gjort dette valget mulig. Mer enn 1/3 av de som mottar kontantstøtte arbeider eller studerer mindre enn tidligere. Over halvparten av disse foreldrene sier at kontantstøtten har gjort dette valget mulig. Når Ap viser til at kontantstøtten har gitt en og en halv time mer tid mellom foreldre og barn, er det et gjennomsnitt for alle som mottar kontantstøtte, inkludert de som var hjemme fra før. Dette betyr at for mange er det en langt større økning av tiden barn og foreldre får sammen. Også de som ville valgt hjemmeomsorg uavhengig av reformen, fortjener kontantstøtte, fordi det er en rettferdighetssak.
Barnehageplass til alle som ønsker det er en forutsetning for reell valgfrihet. Av samme hensyn må prisene ned. Det er viktig å ikke miste fokus på barnehagepolitikken når kontantstøtten på nytt skal debatteres. Bondevik regjeringen la fram en offensiv barnehagemelding om full behovsdekning som fikk bred tilslutning. Den må følges opp.
Ikke alle foreldre har et tilsynsbehov som blir dekket av ordinære barnehager. Å innføre et krav om at foreldrene skal være hjemme med barna vil stride mot prinsippet om valgfrihet og medføre et stort og kostbart byråkrati for å kontrollere dette. Økningen i bruk av dagmamma har vært på kun 5% i forhold til før kontantstøtten ble innført, noe som underbygger at en slik detaljstyring ikke er riktig prioritering.
Sentralstyret i KrF har nedsatt et eget utvalg, ledet av tidl. statssekretær i BFD Odd Anders With, som skal gå igjennom forskningen som er lagt fram og komme med forslag til eventuelle justeringer og forbedringer av ordningen.
