
07.12.2004
Åsa Elvik, SV, saksordfører for meldinga om IT-Fornebu
IT Fornebu-prosjektet skulle aldri vært påbegynt
Høyre, SV, Krf og SP står sammen om veien videre for IT Fornebu. Det er klart etter at næringskomiteen på Stortinget i dag ferdigbehandlet saken om status for IT- og kunnskapssenteret på Fornebu.
- Vi er enige om at det nå er opp til IT-Fornebu selv å realisere prosjektet. Ytterligere statlige bidrag er uaktuelt, men for SV har det vært viktig å hindre statlig nedsalg. Det er vi fornøyde med at vi har klart. Det verste ville vært salg til høystbydende av de verdifulle tomtene på Fornebu, sier Åsa Elvik stortingsrepresentant for SV og saksordfører for meldinga.
SV har hele tiden påpekt at Ap og Frp har manglet argumenter for at nettopp et IT- og kunnskapssenter nettopp på Fornebu ville øke den nasjonale kunnskapsbaserte næringsutviklinga. Det danske konsulentselskapet Oxford Research som har laga en statusrapport for IT Fornebu støtter dette og sier også at prosjektet IT Fornebu har "tapt visjonshøyde", og at IT Fornebu i realiteten sikter mot å utvikle en velfungerende næringspark i Oslo-regionen framfor et internasjonalt kunnskapssenter.
- Dette viser at Frp og Ap lot seg forlede av Investorforum, og at IT Fornebu aldri skulle vært realisert. Vi er derfor i dag svært fornøyde med at det i dag er et flertall på Stortinget for en klar beskjed til IT Fornebu. Det er deres ansvar å realisere visjonen, sier Elvik.
