
Dato:25. januar 2001
FREMSKRITTSPARTIETS
STORTINGSGRUPPE
Fra stortingsrepresentantene John I. Alvheim og Harald T. Nesvik (FrP)
NÅ KOMMER HJEMMEMILLIARDEN!!
Fremskrittspartiets stortingsrepresentanter John I. Alvheim og Harald T. Nesvik har i dag lagt frem et privat, såkalt dokument 8-forslag, i Stortinget om å bevilge
1.000 millioner kroner til utnyttelse av ledig behandlingskapasitet ved offentlige og private sykehus og klinikker i Norge. Forslaget kommer etter at nå også de andre partiers representanter endelig ser ut til å ha oppdaget at det finnes ledig kapasitet i Norge som kan bidra til å redusere eller fjerne ventelistene, dersom man er villig til å ta dem i bruk.
- Etter at vi fikk gjennomslag for vårt forslag om å bevilge penger til å sende norske pasienter til behandling i utlandet, ser det ut til at også andre har oppdaget at det faktisk finnes ledig kapasitet i Norge, men at det koster penger å utnytte den. Jeg håper nå at de andre partiene vil følge opp det de har uttalt til pressen og sørge for at denne milliarden blir øremerket behandling i Norge, sier John I. Alvheim som peker på at mange politikere i Stortinget nå ikke lenger ser ut til å bry seg så meget om inflasjonsspøkelset!
- FrP's representanter har lenge visst at det er ledig kapasitet hjemme, sier stortingsrepresentant Harald T. Nesvik. - Det må andre sosialpolitikere også ha vært klar over. Det er ikke lenge siden Haukeland sykehus truet med å redusere sin legekapasitet med 35 legeårsverk og hver høst stenges det sengeposter ved norske sykehus fordi det ikke er mer penger til behandling. Nå har flere av de private klinikkene også vært ute i pressen og fortalt at de kan behandle mange flere pasienter, men at fylkene  som har ansvaret for spesialisthelsetjenesten foreløpig  ikke kjøper plasser hos dem. Dette er for dumt når det står 300 000 pasienter i kø, sier Nesvik.
- Både Olav Gunnar Ballo fra SV, Asmund Kristoffersen fra AP og Annelise Høegh fra Høyre ser nå, iflg. Aftenposten, ut til å mene at det kan brukes mer penger til behandling i norske sykehus, avslutter Alvheim som håper at Stortingets flertall nå tar seg sammen og sørger for at full kapasitetsutnyttelse i norske sykehus, også private klinikker, endelig kan oppnås.
