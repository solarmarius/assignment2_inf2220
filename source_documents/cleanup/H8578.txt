
6.9.2004
Stortingsrepresentant Eli Sollied Øveraas (Sp)
Valfritt sidemål: -Utdanningsdirektoratet gir blaffen i Stortinget
-Opninga for å la skuleelevar i Oslo velje bort nynorsken er eit steg i feil retning, og stikk i strid med dei politiske signala Stortinget har gitt, meiner stortingsrepresentant Eli Sollied Øveraas (Sp).
Sollied Øveraas seier dette i samband med at Utdanningsdirektoratet fredag avgjorde at ni vidaregåande skular i Oslo skal få gjennomføre eit forsøk der elevane får velje om dei vil ha skriftleg sidemålsundervisning eller ei.
Sollied Øveraas minner om at Frp så seint som i fjor haust vart ståande aleine med sitt framlegg i Stortinget om å innføre valfritt sidemål i skulen. Alle dei andre partia gjekk imot å gjere sidemålsundervisninga valfri. Sp-representanten meiner soleis forsøket i Oslo strir mot dei signala stortingsfleirtalet har gitt, og er redd slike forsøk på sikt vil føre til ei utvatning av sidemålsundervisninga.
-Nynorsk og bokmål er jamstelte målformer, og som bokmålet er også nynorsken i første rekkje eit skriftspråk. Da kan ein sjølvsagt ikkje berre setje strek over den skriftlege opplæringa, seier ho.
-Eg er tilhengar av forsøk i skulen, og nynorskfaget er ikkje noko unntak. Men forsøka bør dreie seg om korleis ein kan styrkje faget, ikkje, som her, om å fjerne heilt sentrale delar av undervisninga, seier Sollied Øveraas.
Sp-politikaren minner òg om at kvalifikasjonar i nynorsk er eit krav i ein del offentlege stillingar, og at desse blir vanskelegare tilgjengeleg for elevar som ikkje har fått skriftleg opplæring i sidemålet.
