
Dato: 17. november 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
PASIENTER MED NYRESVIKT KAN FÅ DEKKET UTGIFTER TIL HJEMMEBASERT DIALYSE-BEHANDLING!
Mange norske sykehus er i dag i gang med behandling av kronisk nyresvikt gjennom såkalt peritoneal dialyse ved siden av den tradisjonelle hemodialyse. Peritoneal dialyse utføres hjemme, av pasienten selv, slik at pasienten kan være hjemme og ha en mer normal tilværelse uten sykehusinnleggelse. I dag legger FrP frem forslag om at disse pasientene skal få dekket sine utgifter til dialysevæske over trygdebudsjettet.
- Dette er en utvikling med store muligheter som vi må utnytte til beste både for pasientene og for samfunnet, sier John I. Alvheim, FrP's helsepolitiske talsmann og sosialkomiteens leder. - Jeg fremmer derfor forslag om at utgiftene til denne typen behandling skal dekkes av Rikstrygdeverket slik at pasientene selv kan utføre dialysen hjemme, sier Alvheim.
- Hver enkelt pasient som kan velge peritoneal dialyse forbruker dialysevæske for ca.
kr. 250.000 pr. år. Sykehuset som behandler pasienten kan ikke dekke disse utgiftene fordi de ikke får dekket sine utgifter til behandling utenfor sykehus samtidig som samfunnet sparer store beløp ved at pasienten kan være hjemme og leve en tilnærmet normal tilværelse. Dette er pasienter som ofte blir uføretrygdet i ung alder og må leve en passiv tilværelse. De fleste som benytter denne typen dialyse i hjemmet kan fortsatt være i arbeid og leve et normalt liv, sier Alvheim.
- I år 2000 gjelder dette ca. 125 pasienter, men med økende antall nyretransplantasjoner vil dette tallet øke noe, antagelig vil det ligge et sted mellom 150 og 200 pasienter neste år, avslutter Alvheim, som legger dette forslaget frem i Stortinget i dag.
