
fredag 12. desember 1997 15:36:49
Terje Johansen, stortingsreperesentant
VENSTRES DISTRIKTSPOLITIKK
Jeg har i årevis kjempet distriktenes kamp. Det vil jeg fortsette med. Dessverre har jeg tapt alle slagene hvor Arbeiderpartiet og Høyre har vedtatt de store sentraliserende prosjektene. Det siste var slaget mot Oslofjordforbindelsen, som betyr åpning for en ringby rundt indre Oslofjord. Folkeforflytningen fra utkanten til sentrale strøk vil bli enda sterkere i årene som
kommer på grunn av blant annet Oslofjorforbindelsen.
Jeg har nå tatt til orde for at vi også må ha en særskilt politikk for pressområdene. Det betyr ikke at vi skal slutte å drive distriktspolitikk! Poenget er jo at alle taper på sentraliseringen vi nå opplever. Mitt ønske er at man kan ha to tanker i hodet på en gang!
Min egen kommune, Frogn, har doblet folketallet de siste tjue år og presset bare øker. Vi har 60% barnehagedekning, ikke kulturhus, mangler to skoler, har ikke vidergående skole, ingen svømmehall for våre 13.000 innbyggere. De økte skatteinntektene våre tas fra oss og vi står sist på lista for overføringer fra staten. Fylket mitt, Akershus, er kjent som køenes fylke. Vi sitter i bilkøer, togene står i kø fordi vi mangler spor og kjøreledningen faller ned, sykehusene våre er sprengt og soningskøene vokser. Jeg ønsker nå å rette søkelyset mot at storbyene og forstedene våre trenger særbehandling på samme måte som distriktene. En god storbypolitkk trenger ikke stå som motsetning til en god distriktspolitikk.
Det er verdt å merke seg at problemene i byene og sentrale strøk i Voksenås-erklæringen står nevnt i samme moment som distrikspolitikken - det er ikke tilfeldig!
Stortinget, 12. desember 1997
