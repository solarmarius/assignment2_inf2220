
21.7.2005
Miljøpartiet De Grønne, Trude Malthe Thomassen, nasjonal talsperson
Best på miljø?
Natur og Ungdom har spurt stortingskandidater fra en rekke partier hvilke standpunkter de har til diverse miljøsaker. RV troner på toppen med flest "riktige" svar. Det er mildt sagt med en viss undring vi registrerer at Miljøpartiet De Grønne ikke er med i oversikten. Men så er vi heller ikke blitt stilt noen spørsmål....
Med jevne mellomrom dukker det opp nye miljøpartier. Det ser ut til å ha gått inflasjon i navnet. Vi har nå miljøpartiet Venstre, miljøpartiet Sv, miljøpartiet Senterpartiet og sist miljøpartiet RV. Det er en hyggelig utvikling, såfremt det finnes innhold igjen i miljøparti-begrepet. Vi kan allltids håpe, men det var vel ikke hensikten med Natur og Ungdoms spørreundersøkelse? Hvorfor har de så utelatt det eneste partiet som har Miljøpartiet som en del av sitt registrerte partinavn og hvis politikk grunnleggende er miljøvern? Her er imidlertid de svarene vi ville ha gitt om Natur og Ungdom hadde brydd seg om å spørre oss:
Kyotoprotokollen er spill for galleriet og altfor mild i kravene. Vi ser få, om noen fordeler i systemet med handel av kvoter. Totalen må ikke overstige jordens tålegrense. Uavhengig av hva andre land gjør, bør Norge handle i overensstemmelse med hva naturen kan bære.
Norge trenger ikke gasskraft. Vi har nok vannkraft til å tilfredsstille norske behov for strøm. Varme kan utvinnes fra luft, jord og sjø uten skadelige konsekvenser.
I tillegg til forurensning til luft fra olje- og gassutvinning, er det faktisk slik at vi hverken kan spise olje eller gass. Det er derfor spesielt viktig å beskytte havområdene som leverer og reproduserer mat. Fisk er i motsetning til olje og gass en evig fornybar ressurs om den ikke overbeskattes.
I motsetning til "miljøpartiet " Venstre, som har samferdselsministeren i den nåværende regjeringen, vil vi ikke at fly skal overta for bil- og båttrafikk (Samferdselsmeldingen). Utbygging av jenbanen er et alternativ. I tettbygde strøk og på strekninger mellom dem, er det nødvendig at kollektivtrafikken tar over for biltrafikken. Det har ikke vært behandlet i MDG, men det er undertegnedes oppfatning at individuelle utslippskvoter er et mer rettferdig system enn avgifter. Så lenge det finnes store økonomiske forskjeller, vil rike individer (og land) kunne kjøpe seg ut av de begrensningene avgiftene setter for andre.
I tillegg kunne vi ha nevnt en rekke viktige miljøvernsaker det ikke stilles spørsmål om, så som omlegging av jordbruket til økologisk drift og opprettholdelse av dyrkbar mark. Oppsigelse av EØS-avtalen og en vurdering av WTO-medlemskapet er også viktige miljøsaker. Det er nemlig den eneste realistiske veien mot redusert transportbehov.
Hva kommer det av at Natur og Ungdom ikke finner dette aktuelt? I stedet gir de toppkarakterer til partier som går inn for økt kraftutbygging og mer eksport av strøm til utlandet. SV har vært en pådriver for kraftutbygging med store konsekvenser for natur og miljø i tillegg til økte strømpriser. Mens toppscoreren RV svarer at "det er tull at vi trenger gasskraftverk for å sikre strøm til industrien. Gasskraftverk gir altfor dyr strøm for slike formål. (RV benytter et økonomisk argument, ikke miljømessig!) RV vil at mer av vannkraften skal brukes til miljøvennlig, kraftkrevende industri. (Eksempel?) Så må det satses veldig mye mer på ENØK, på modernisering av eksisterende kraftanlegg, og på utvikling av alternative energikilder". Det siste viser at RV ikke har fått med seg at Norge faktisk produserer nok strøm, og at innenlands mangel skyldes storstilt eksport...
I det tradisjonsrike "miljøpartiet " Venstre, som Natur og Ungdom gir terningkast 5, har vi registrert følgende: Fly bør overta for bil og båt som transportvei nordpå. Ja til gasskraftverk og oljeboring i Barentshavet.
Det ser ut til at Natur og Ungdom trenger to terninger for å gi poeng til De Grønne....
