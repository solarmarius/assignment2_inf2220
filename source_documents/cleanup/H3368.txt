
Fredag 31. mars 2000
KrFK-leder Randi Gran Tørring:
NORGE BØR FÅ FAMILIEDOMSTOLER
- Jeg håper regjeringen Stoltenberg vil vurdere og etablere en familiedomstol i Norge, slik som man har det i USA. En slik domstol må selvsagt tilpasses norske forhold, men vil være et skritt framover i bekjempelsen av familievold. Det sa lederen i Kristelig Folkepartis Kvinner, Randi Gran Tørring, i sin åpningstale til KrFKs landsmøte i Fredrikstad fredag formiddag.
Randi Gran Tørring, som var likestillingspolitisk rådgiver hos statsminister Kjell Magne Bondevik fram til regjeringsskiftet, sa at hun registrerer med tilfredshet at den nye regjeringen ikke har trukket tilbake de forslagene til lovendringer som sentrumsregjeringen la fram som oppfølging av seksuallovbruddutvalgets innstilling. Hun regnet med at det betyr at den nye regjeringen ikke ønsker å liberalisere pornolovgivningen, slik blant annet den nye barne- og familieministeren tidligere har gjort seg til talskvinne for.
Hun redegjorde også for sentrumsregjeringens forslag til endringer i likestillingsloven, og utfordret den nye likestillingsministeren til å gjøre det "like bra - eller bedre, om hun kan".
