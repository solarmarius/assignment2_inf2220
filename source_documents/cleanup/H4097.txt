
torsdag 7. november 1996 09:07:01
Fra Venstres Pressekontor, onsdag 6. november 1996:
Dørum nominert som stortingskandidat
Oslo Venstre nominerte i kveld Odd Einar Dørum som førstekandidat til stortingsvalget.
Helene Falch Fladmark kom på andre plass, mens Venstres tidligere nestleder Berit Kvæven vant kampvoteringen om tredjeplassen.
Akklamasjon
Odd Einar Dørum ble valgt med akklamasjon da nærmere hundre delegater var samlet til nominasjonsmøte i Oslo Venstre. Siden nyttår har Dørum vært politiker på heltid i Oslo rådhus. Han førte Venstre tilbake til bystyret ved kommunevalget ifjor høst, og var den bypolitiker som fikk flest personlige stemmer ved det valget. Dørum har tidligere vært stortingsrepresentant for Venstre fra Sør-Trøndelag i årene 1977-1981.
Andrekandidaten, Helene Falch Fladmark, er leder av Norges Venstrekvinnelag og medlem av Venstres sentralstyre. Hun er 28 år, utdannet sivilingeniør og arbeider til daglig i Kunnskapsforlaget.
Leon Bodd tapte
Det ble fremmet benkeforslag på Leon Bodd på tredjeplass på Oslo Venstres liste, men han tapte med en stemmes overvekt, til tross for iherdig støtte fra ungdommen. Nominasjonskomiteen fikk gjennomslag for sitt forslag om Berit Kvæven.
Også på fjerdeplass ble det fremmet forslag om eldre-talsmannen Bodd. Den foreslåtte ungdomskandidaten Hallvard Aamlid bad enda til nominasjonsmøtet om å velge Bodd i stedet for ham selv på denne plassen, men dette rådet ville ikke flertallet høre på. Bodd fikk dermed bare den femteplassen han opprinnelig var foreslått på.
Sannsynlig mandat
Målet for Venstre er et direktemandat fra Oslo, men kommer partiet over fire prosent på landsplan vil Dørum uansett være sikret plass på Stortinget på grunn av ordningen med utjevningsmandater.
Bakgrunnstall fra meningsmålingene viser en sterk framgang for Venstre i Oslo det siste året. Fra kommunevalgets oppslutning på 3,6 prosent ligger partiet på gallupen nå nærmere 6 prosent i hovedstaden. Dersom Odd Einar Dørum blir stortingsrepresentant for Venstre fra Oslo, blir han i så fall den andre i dette århundre. Bare Helge Seip har tidligere klart dette.
Kandidatene
De ti første på Oslo Venstres stortingsvalgliste:
1. Odd Einar Dørum
2. Helene Falch Fladmark
3. Berit Kvæven
4. Hallvard Aamlid
5. Leon Bodd
6. Hilde Lytomt
7. Liv Irene Haug
8. Jamshed Masroor
9. Alice Ruud
10. Liv Nordbye
