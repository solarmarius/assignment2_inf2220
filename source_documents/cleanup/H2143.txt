
Sundag 7. mars 1993
KrF-nestleiar Valgerd Svarstad Haugland:
Er det døgnopne barnehagar borna treng?
Familiepolitiske reformar må no rettas mot ordningar i heimen, og ikkje berre gå på å betre ordningar for borna utanfor heimen, slik at vi institusjonaliserar dagen deira, men ordningar i heimen må prioriterast. Den største familiepolitiske utford-ringa i tida framover ligg i å legge tilrette for familiane slik at dei tidsmessig og økonomisk får høve til å fungera som ein familie der omsorg for kvarandre blir fellesnemnar. Born og foreldre treng meir tid for kvarandre. Det å ta seg av borna må bli status. Det seier Kristeleg Folkepartis nestleiar Valgerd Svarstad Haugland. Ho åtvarer mot dei institusjonaliseringstendensane som mellom anna forslaget frå Arbeidarpartiets kvinnepolitiske utval om døgnopne barnehagaer ber bod om.
-Det er ikkje meir offentleg omsorg som er løysinga for barnefamiliane, men meir tid til familieliv, seier Valgerd Svarstad Haugland. -Då er det eit paradoks at alle offentlege tiltak fører til at ein får mindre tid saman. Dersom vi gjennomgår den offentlege støtta til barnefamiliane, vil vi sjå at stort sett all økonomisk støtte, bortsett frå barnetrygda, går til foreldre med to inntekter og barnehageplass. Familiar med berre ein inntekt, eller familiar der ein eller to er arbeidslause, får lite og ingenting, seier Svarstad Haugland.
Ho peikar på at ein heilt fersk forskningsrapport frå Institiutt for Sosialforskning stadfester dette. Rapporten er utarbeidd av Karin Wenche Scytte Blix og Lars Gulbrnadsen, og byggjer på svar frå 3.172 personar som vart intervjua i perioden frå oktober til desember 1992. Av desse hadde 703 born under skulepliktig alder. På spørsmål om kva dei oppfatta som den beste tilsynsforma for born under 3 år, om ein kunne sjå bort frå arbeidstid og økonomi, svara 55 prosent "foreldre", medan 13 prosent svara "barnehage". 44 prosent av de spurde meiner borna må være tre år før det byrjar i barnehage, og 26 prosent svarte at dei ikkje ville ha borna i barnehage jamvel om barnehageplassen var gratis.
-Eg trur denne undersøkinga stadfester at dersom vi kombinerer kontantstøtte og barnehageutbygging, vil målet om full behovsdekning verte oppfylt før år 2000, seier Valgerd Svarstad Haugland.
