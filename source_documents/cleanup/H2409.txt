
Fredag 5. august 1994
Samferdselspolitisk talskvinne May-Helen Molvær Grimstad (KrF):
-BILFRIE BYKJERNER SIKRER MYKE TRAFIKANTER
-Bilfrie bykjerner gir bedre sikkerhet for myke trafikanters liv og helse enn å "tvinge" syklistene ut i veibanen. Dette gir også større miljømessig gevinst. Derfor går Kristelig Folkeparti inn for en gradvis utvikling mot bilfrie bykjerner. Det sier KrFs samferdselspolitiske talskvinne May-Helen Molvær Grimstad i en kommentar til forslaget fra Trygg Trafikk om å forby sykling på fortau.
-Jeg ser godt at syklister kan være et problem både på fortau og i gater. Desverre har en del hensynsløs sykling bidratt til at syklistene er blitt et irritasjonsmoment både for gående og kjørende. Det er ikke for mye forlangt at også syklister må respektere røde lys og vikepliktsregler, sier May-Helen Molvær Grimstad. Å forby sykling på fortau er likevel bare å skyve et problem foran seg, mener hun.
-Bilfrie bykjerner og en sterkere satsing på kollektive transportmidler, er en mer framtidsrettet måte å angripe dette problemet på. Jeg mener det er positivt at stadig flere tar i bruk sykler. Det gir en miljømessig gevinst, både i form av mindre forurensing og ved at folkehelsen styrkes. Jeg mener derfor at myndighetene bør oppmuntre til mer sykkelbruk, blant annet ved at arbeidet med å opparbeide gang- og sykkelstier intensiveres, sier May-Helen Molvær Grimstad, som legger til at syklistene mange steder kunne være flinkere til å bruke de gang- og sykkelstiene som finnes.
For ytterligere kommentarer, kan May-Helen Molvær Grimstad treffes på telefon 22 52 30 26 eller 94 38 34 93.
