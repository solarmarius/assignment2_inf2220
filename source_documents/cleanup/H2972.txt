
Fredag 24. januar 1997
KrF-leder Valgerd Svarstad Haugland:
ENDELIG SLUTT PÅ PENSJONS-URETT!
-Det blir nå endelig slutt på mange års urettferdighet når det gjelder pensjonene til pensjonistektepar, sammenliknet med samboende pensjonistpar. Omsider er det et flertall på Stortinget for å få slutt på en forskjellsbehandling som har fått eksistere altfor lenge. Det sier Kristelig Folkepartis leder Valgerd Svarstad Haugland.
I innstillingen til ny lov om folketrygden, går flertallet i Sosialkomiteen inn for at samboende pensjonistpar som har bodd sammen i 12 av de siste 18 månedene, skal behandles på samme måte som ektepar når det gjelder sine pensjonsforhold.
KrF har helt siden 1988 på flere ulike måter arbeidet for å få fjernet ulikhetene mellom samboende pensjonistpar, og gifte pensjonistpar, både i budsjettarbeid og i form av Dokument 8-forslag. Men det har vært liten vilje i Stortinget til å gjøre noe mer enn å komme med generelle flertallsmerknader og små, kosmetiske endringer. Det som nå gjenstår, er å få hevet grunnpensjonen til 1,7 grunnbeløp for alle par.
-Nå har imidlertid første gjennomslag skjedd, og jeg må si jeg er glad vi slipper å feire "10-årsjubileum" på denne saken i 1998, sier Valgerd Svarstad Haugland.
