
19. mai 2000
Astrid Marie Nistad
- Senking av promillegrensen til 0,2
Pressemelding fra stortingsrepresentant Astrid Marie Nistad fredag 19. mai 2000. - Vi støtter forslaget om å senke promillegrensen for å få færre til å kjøre i påvirket tilstand, ut fra den risiko slik kjøring utgjør for trafikksikkerheten, sier saksansvarlig Nistad.
Arbeiderpartiets stortingsgruppe har i dag sluttet seg til forslaget om å senke promillegrensen for bilførere fra dagens 0,5 til 0,2. Dette ble foreslått av regjeringen Bondevik, og forslaget ble opprettholdt av regjeringen Stoltenberg.
- Vi støtter forslaget om å senke promillegrensen for å få færre til å kjøre i påvirket tilstand, ut fra den risiko slik kjøring utgjør for trafikksikkerheten, sier saksansvarlig for Ap, Astrid Marie Nistad.
- Dagens promillegrense på 0,5 ble vedtatt i 1936. Når vi nå går inn for å endre denne grensen, er dette bl.a. på bakgrunn av de erfaringer man har i Sverige, sier Nistad. - I Sverige ble promillegrensen senket fra 0,5 til 0,2 i 1990. Erfaringene derfra kan tyde på at den senkede promillegrensen førte til en mer generell tendens til at man oftere lar være å kjøre bil etter å ha drukket alkohol. En svensk undersøkelse viser at det i 1991 var mer enn tre ganger vanligere at en fører innstilte en biltur fordi han trodde han hadde drukket for mye, enn i 1987.
- Vi ønsker å unngå at bilførere spekulerer i 0,5-grensa. En senking av promillegrensen markere tydelig prinsippet om at alkohol og bilkjøring ikke hører sammen, avslutter Astrid Marie Nistad.
