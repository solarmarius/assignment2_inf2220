
Fredag 15. august 1997
Samferdslepolitisk talskvinne May-Helen Molvær Grimstad (KrF):
KrF TEK SMÅROLLINGANE PÅ ALVOR
-Kristeleg Folkeparti krev at det vert lagt fram ein handlingsplan for trygging av barns skuleveg. Trygge skuleveger er eit gamalt krav frå KrF, og hadde det vore gjort nok av styremaktene tidlegare, hadde mange småskuleforeldre kjend seg tryggare no. I Møre og Romsdal har ein til dømes berre halvparten av det gang- og sykkelvegnettet som fylket treng. I mellomtida må styresmaktene syte for gratis skuleskyss til alle 6-åringar som treng det. Det sa stortingsrepresentant May-Helen Molvær Grimstad frå KrF då fylkespartiet opna valkampen sin i Ålesund fredag.
Seks-årsreformen har óg vore med og satt søkelyset på gang- og sykkelvegnettet her i landet. -Då Stortinget handsama Norsk Vegplan i vår, gjorde KrF, saman med Senterpartiet og SV, eit framlegg om at det seinast i budsjettframlegget for 1998 skal leggjast fram ein handlingsplan for trygging av barns skuleveg, med framlegg til løyvingar. Dette stemte Arbeidarpartiet, Høgre og Framstegspartiet ned - dei same tre partia som har vore ivrigast på å sende seks-åringane ut på skulevegane, sa May-Helen Molvær Grimstad.
Ho synte til at det berre langs riksvegane er behov for omlag 3000 kilometer gang- og sykkelvegar. I tillegg er det stort behov langs mange fylkesvegar og kommunale vegar.
-Men Regjeringa legg berre opp til å bygge omlag 300 kilometer dei neste fire åra. Det er 10 prosent av behovet, noko som eg vil karakterisera som noko nær ansvarslaust. Seks-sju-åringar er ikkje i stand til å vurdere verken fart, lyd eller avstand på betryggjande vis, sa ho.
-KrF tek smårollingar på alvor, og krev difor at det vert sett fortgang i sikringa av skulevegane. I mellomtida må styresmaktene syte for at dei småskuleungane som har ein skuleveg som til dømes Trygg Trafikk eller eit anna uavngeig organ reknar som farleg, får fri skyss til og frå skulen, sa May-Helen Molvær Grimstad då KrF opna valkampen i Møre og Romsdal fredag.
