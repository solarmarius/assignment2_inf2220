
21.01.2002
Likestill samboere med gifte
- Det må bli slutt på den systematiske diskrimineringen av samboere i forhold gifte, sier Tore Nordtun, skattepolitisk talsmann for Arbeiderpartiet, i denne pressemeldingen fra 18. januar 2002.
Nordtun sier dette i en kommentar til forslaget fra finansminister Foss om å fjerne arveavgiften for samboere når den ene dør. Gifte har fritak for arveavgift når den ene ektefellen dør og rett til å sitte i uskiftet bo. - De samme reglene må gjelde samboere, sier Nordtun.
Nordtun sier videre at diskrimineringen av samboere gjelder flere områder hvor de økonomiske konsekvensene kan være betydelige for den enkelte. I dag må for eksempel en samboer betale dokumentavgift om han eller hun skal stå som medeier av leiligheten til sin samboer, mens gifte slipper avgiften.
- Disse reglene gjør det også vanskelig for samboere å få tilgang til gunstige lån i for eksempel Statens Pensjonskasse, sier Nordtun.
- Slik kan vi ikke ha det. Arbeiderpartiet ønsker en full gjennomgang og opprydding i den forskjellsbehandlingen vi har mellom samboere og gifte, sier Nordtun.
