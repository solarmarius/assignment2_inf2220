
Dato: 16. november 2005
2. nestformann i FrP, Per Arne Olsen
- Meningsløst forsøk med 6-timersdag
- Nye forsøk med 6-timersdagen er sløsing med folk flests skattepenger. Regjeringen har jo selv bekreftet at de ikke vil innføre en slik ordning, sier FrPs 2. nestformann Per Arne Olsen.
Moderniseringsminister Heidi Grande Røys bekreftet i dag at Regjeringen planlegger forsøksordninger med 6-timersdag. Blant ett av forslagene som konkret vurderes er å erstatte kontantstøtteordningen med en 6-timersdag.
- Dette er for det første helt meningsløst. Jens Stoltenberg lovet i valgkampen at det var 110 prosent sikkert at regjeringen ikke kom til å innføre noen form for 6-timersdag. Dermed er det rimelig meningsløst å gjennomføre forsøksprosjekter om det samme, sier Olsen.
- Dessuten har det allerede blitt gjennomført omfattende forsøk med 6-timersdag. Moderniseringsministeren burde lese disse rapportene i stedet for å iverksette sine egne forsøk og kaste bort viktige skattekroner.
Per Arne Olsen mener 6-timersdagen er helt feil vei å gå i en tid med økende internasjonal konkurranse. - En 6-timersdag vil kunne redusere produktiviteten, det vil til syvende og sist gå ut over befolkningen i form av mer utrygge jobber. Dette advarte også Kjell Bjørndalen mot tidligere i år, minner han om.
- En 6-timersdag er i realiteten gambling med det offentlige tjenestetilbudet. Kommunene vil trenge betydelige overføringer for å opprettholde det samme tjenestetilbudet til de eldre og syke dersom de ansatte bare skal jobbe i 6 timer. 6-timersdag betyr i alle fall ikke flere hender til omsorg, snarere tvert imot, slår Olsen fast.
