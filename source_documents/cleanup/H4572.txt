
8. desember 1999
Oddbjørg A. Starrfelt
- Budsjettforliket gir betre rammevilkår for oljerelatert verks
Presseutdrag av innlegget til stortingsrepresentant Oddbjørg A. Starrfelt i debatten om innstilling fra næringskomiteen om bevilgninger på statsbudsjettet for 2000 vedrørende rammeområde 9 Nærings- og handelsdepartementet og Kommunal- og regionaldepartementet, rammeområde 10 Fiskeridepartementet og rammeområde 11 Landbruksdepartementet ( Budsjett-innst.S.nr.8 (1999-2000), jf. St.prp.nr.1 (1999-2000), St.prp.nr.1. Tillegg nr. 3 (1999-2000), St.prp.nr.1.Tillegg nr. 12 (1999-2000)), onsdag 8. desember 1999.
- Næringslivet har med budsjettforliket fått fleire oppdrag til m.a. verftsindustrien og betring i rammevilkåra for oljerelatert verksemd. Spesielt gledeleg er det at forliket inneheld auka innsats i høve til kondemnering og kontrahering av fiskebåtar ved ei tilsagnsfullmakt på 35 mill. kr. Alt dette skal vera med å førebyggja permitteringar og oppseiingar. Det sa Oddbjørg A. Starrfelt i budsjettdebatten onsdag.
Starrfelt meinte at budsjettet for 2000 har fått ein betre sosial profil etter forliket, noko barnefamiliar, arbeidslause og deltidsarbeidande kan vera glade for. Ho framheva at Arbeidarpartiet har sytt for at det vert ei auke på 3.500 tiltaksplassar for arbeidslause.
- Desse skal m.a. nyttast til at permitterte og oppsagte i utsette næringar skal ha høve til å ta vare på og vidareutvikla den kompetansen dei har og som det vil vera bruk for framover. For å oppnå dette må det lagast tiltaksplanar og lov- og regelverk må tilpassast situasjonen. Eit fleirtal i komiteen, (alle unntatt Framstegspartiet), nemner i innstillinga sveisarar som treng å oppretthalda sertifikata sine, som eit døme på dette. Det same fleirtalet ber Regjeringa vurdere om det gjennom arbeidsmarknadsetaten eller på anna måte er mogleg å kombinera verfta sine behov for oppdrag med behov for restaurering av gamle stålbåtar, sa Starrfelt.
Starrfelt peika på at Noreg har stort truverde innan maritim sektor, og at norske verft i stor grad er konkurransedyktige innan sine nisjer.
- Det er ein føremon me må ta vare på og vidareutvikla. Det same gjeld skipsfarten. Her har landet lange tradisjonar å byggja vidare på. Det er gledeleg at talet på norske sjøfolk er aukande, og at alle aktuelle lærlingar nå har fått lærlingplass. Arbeidarpartiet støttar i budsjettet refusjonsordninga for norske sjøfolk Det var Arbeidarpartiet sitt framlegg i si tid, og det er å vona at det nå kan liggja fast framover, sa ho.
