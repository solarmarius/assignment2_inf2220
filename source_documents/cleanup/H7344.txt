
Vedtatt av Høyres Landsmøte 1970. Siste gang forandret av Landsmøtet 2000.
Høyre
Høyres lover
§1 Formål
Høyre vil føre en konservativ fremskrittspolitikk, bygget på det kristne kulturgrunnlag, rettsstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid.
§2 Organisasjon
Hovedorganisasjonens organer er Arbeidsutvalget, Sentralstyret og Landsmøtet. Partiet er ellers organisert i kommuneforeninger og fylkesorganisasjoner.
§3 Medlemskap
Partiorganisasjonen bygger på individuelt medlemskap. Alle stemmeberettigede som er enig i Høyres formål og som ikke er tilsluttet noe annet parti eller har sagt seg villig til å stå på en konkurrerende valgliste kan være medlemmer av Høyre. Stemmerett på års- og nominasjonsmøter forutsetter betalt medlemskontingent.
Organisasjoner som ønsker å benytte Høyres navn eller ønsker organisasjonsmessig tilknytning til partiet skal godkjennes av Sentralstyret med 2/3 flertall. Eksklusjon besluttes av Sentralstyret med 2/3 flertall.
§4 Foreninger
Medlemmene i en kommune danner en forening som kan deles i kretsforeninger. Foreningene vedtar selv sine lover, som må godkjennes av fylkesorganisasjonen hvis de avviker fra partiets normallover for foreninger. Kommunestyregruppen og sideorganisasjonene bør være representert i styret. Foreningene har ansvaret for Høyres arbeid i kommunene. Foreningene skal søke å gjennomføre de programmer og planer som hovedorganisasjonens og fylkesorganisasjonenes organer har vedtatt. Foreningene fastsetter medlemskontingenten ut fra den Landsmøtefastsatte minimumskontingent. Fylkesorganisasjonene kan avkreve foreningene bidrag til sitt arbeide basert på medlemstall eller stemmetall. Sentralstyret kan fastsette en minimumskontingent for ulike former for støttemedlemskap.
Avtaler om valgsamarbeid med andre partier må godkjennes av fylkesstyret, som også kan pålegge foreningene slike samarbeidsavtaler.
§5 Fylkesorganisasjoner
Foreningene i et fylke danner en fylkesorganisasjon. Fylkesorganisasjonene vedtar selv sine lover som må godkjennes av Sentralstyret hvis de avviker fra partiets normallover for fylkesorganisasjoner. Fylkestingsgruppen og sideorganisasjonene bør være representert i styret.
Fylkesorganisasjonene har ansvaret for Høyres arbeid i fylkene. Fylkesorganisasjonene skal søke å gjennomføre de programmer og planer som hovedorganisasjonens organer har vedtatt.
Avtaler om valgsamarbeid med andre partier må godkjennes av Sentralstyret, som også kan pålegge fylkesorganisasjonene slike samarbeidsavtaler. Avvikelser fra nominasjonsloven må også godkjennes av Sentralstyret.
Ansettelse av fylkessekretærer foretas av fylkesorganisasjonene etter innstilling fra Sentralstyret.
§6 Arbeidsutvalget
Arbeidsutvalget består av partiets leder, 1. og 2.nestleder, kvinnepolitisk leder og 1 medlem. Dessuten tiltrer Stortingsgruppens, Regjeringsgruppens og UHL's ledere som medlemmer av utvalget. Generalsekretæren deltar på møtene uten stemmerett.
Arbeidsutvalgets beslutningsprotokoll forelegges Sentralstyret.
Arbeidsutvalget leder det daglige arbeid i partiet og kan avgjøre alle saker som ikke er tillagt Sentralstyret eller Landsmøtet. Arbeidsutvalget foreslår saksliste og innstiller til Sentralstyret.
§7 Sentralstyret
Sentralstyret består av de landsmøtevalgte medlemmer av Arbeidsutvalget, Stortingsgruppens leder og nestleder, Regjeringsgruppens leder, lederne i fylkesorganisasjonene, lederne i Unge Høyres Landsforbund, Senior Høyres Landsforbund og Høyres Studenterforbund samt 4 landsmøtevalgte medlemmer. Valgte nestledere er varamedlemmer også til Sentralstyret.
Sentralstyret kan gi ledere i komiteer, styrer og utvalg adgang til å delta i møtene uten stemmerett. Generalsekretæren og andre funksjonærer som Arbeidsutvalget utpeker deltar også i Sentralstyrets møter uten stemmerett. Sentralstyret fastsetter selv sin møteplan.
Sentralstyret er beslutningsdyktig når minst halvparten av medlemmene er tilstede.
Sentralstyret:
· vedtar partiets arbeidsplaner.
· foreslår saksliste og innstiller til Landsmøtet.
· vedtar budsjett og godkjenner regnskap.
· velger partiets sentrale Kvinneutvalg som er ansvarlig for det kvinnepolitiske arbeidet i partiet.
· velger Økonomistyre og andre faste komiteer og styrer.
§8 Landsmøtet
Landsmøtet består av Sentralstyret, Stortingsgruppen, Regjeringsgruppen, fylkesordførerne, eller gruppeleder i fylkestingsgruppen i de fylker Høyre ikke har fylkesordfører, fylkenes kvinnepolitiske representanter, like mange delegater fra hver fylkesorganisasjon som fylket velger stortingsrepresentanter med tillegg av 1 pr. oppnådd 15.000 Høyrestemmer ved sist avholdte stortingsvalg, 1 delegert valgt av Svalbard Høyre, 20 av Unge Høyres Landsforbund, 6 av Høyres Studenterforbund, 5 av Senior Høyres Landsforbund, styreleder i Høyres Studieforbund og generalsekretæren.
De delegertes fullmakter skal godkjennes av Landsmøtet.
Sentralstyret kan gi medlemmer av komiteer, styrer og utvalg adgang til å delta i Landsmøtet uten stemmerett.
Landsmøtet holdes ordinært hvert år. Landsmøtet innkalles med minst 3 måneders varsel. Forslag og saker som ønskes behandlet må være sendt Sentralstyret 2 måneder før møtet.
Landsmøtet er beslutningsdyktig når minst halvparten av de delegerte er tilstede.
Etter innstilling fra Sentralstyret velger Landsmøtet en valgkomite for 2 år. Valgkomiteen består av leder, nestleder, 9 medlemmer og 5 varamedlemmer.
Etter innstilling fra valgkomitéen velger Landsmøtet leder, 1. og 2.nestleder, kvinnepolitisk leder, 1 medlem av Arbeidsutvalget, 4 medlemmer av Sentralstyret og revisor. Fylkesstyrenes kvinnepolitiske representanter fremmer forslag på kvinnepolitisk leder. Alle valg gjelder for 2 år.
Landsmøtet behandler Sentralstyrets årsberetning og vedtar partiets programmer. Landsmøtet vedtar partiets lover.
§9 Administrasjon
Generalsekretæren leder partiets sentrale administrasjon og er overordnet alle sekretærer i partiorganisasjonen. Generalsekretæren ansettes av Sentralstyret.
Fylkessekretærene leder fylkesorganisasjonenes kontorer.
Generalsekretæren og fylkessekretærene har innstillingsrett og -plikt unntatt i nominasjon og andre saker som gjelder personvalg, eller i saker der innstillingsretten er tillagt andre partiorganer.
§10 Lovforandringer
Til forandring av lovene kreves 2/3 flertall av de avgitte stemmene. Forslag om lovforandringer må være sendt Sentralstyret 2 måneder før Landsmøtet.
