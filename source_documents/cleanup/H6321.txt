
02.11.02
KrF
Kjøp av seksuelle tjenester: Kriminalisering er ikke nok!
Samfunnet må intensivere innsatsen for å hjelpe kvinner ut av prostitusjon. Det er ikke mulig å få et likestilt og verdig samfunn hvis sex kan kjøpes. Kampen mot prostitusjon må være basert på holdningsendringer, likestilling og kvinners rettigheter, uttaler landsstyret i Kristelig Folkeparti, som ønsker å kriminalisere kjøp av seksuelle tjenester.
Mye av prostitusjonen er organisert kriminalitet. Det er uholdbart at kvinner utsettes for diskriminering, vold og seksuelt misbruk. Et lovforbud mot kjøp av sex vil derfor være med på å motvirke den rå kommersialiseringa man ser av kvinnekroppen i samfunnet. Dette vil også sette en stopper for markedsføring av seksuelle tjenester. Skal problemene løses, må flere tiltak iverksettes. Samtidig må vi arbeide for at prostitusjonen ikke bare flyttes vekk fra gata. Arbeidet med å bistå og hjelpe de prostituerte må intensivers. KrF fokuserer på følgende momenter:
Politiet må få ressurser til å bryte opp og hindre utvikling av organiserte kriminelle nettverk.
Bedre oppfølging og beskyttelse av tidligere prostituerte.
Støttetiltak til utdanning og arbeidsveiledning for kvinner som ønsker seg ut av prostitusjon.
Bedre psykiatrisk tilbud.
Omsorg for de med rusproblem og økonomiske problem.
Vitnevern og bistand til utenlandske kvinner.
Disse tiltakene, sammen med et forbud mot kjøp, vil være et steg bort fra å akseptere prostitusjon, og hjelpe kvinner som daglig krenkes og nedverdiges, uttaler KrF
