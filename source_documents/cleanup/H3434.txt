
23. januar 2001
Fra stortingsrepresentantene Randi Karlstrøm og Jon Lilletun
Fiskeriministerens redegjørelse om havbruk:
Legger for liten vekt på lokal tilknytning
Fiskeriministeren la alt for lite vekt på den lokale tilhørigheten eierne og utøverne til havbruksnæringa. For Kristelig Folkeparti er det svært viktig at utviklingen i havbruksnæringa skal bidra til å videreutvikle lokalsamfunnet. Derfor må også kommunene få en del av inntektene fra et eventuelt vederlag for tildeling av konsesjoner eller en arealavgift. Kystsoneplanleggingen må utvikles videre som et redskap for langsiktig planlegging og ressursforvaltning for lokalsamfunnet.
Kristelig Folkeparti og Arbeiderpartiet var før jul enige om at nye konsesjoner som deles ut i første runde skal gå til de som har en eller to konsesjoner, samt til nye grundere som vil etablere seg i næringa. På dette området var Fiskeriministeren uklar, vi forutsetter at Arbeiderpartiet står for det samme nå som før jul.
Fiskeriministeren tapte kampen om auksjoner ved tildeling av konsesjoner. Nå ønsker han å innføre vederlag for tildeling av nye konsesjoner, mens en arealavgift skal utredes. For Kristelig Folkeparti er det avgjørende at en del av inntekten, uavhengig av hvordan den kreves inn, skal tilfalle kommunen. Vi vil også vurdere en avgift på annenhånds omsetning som et alternativ til vederlag ved tildeling. Vi mener også at en arealavgift har klare fortrinn framfor vederlag ved tildeling. En slik avgift vil i større grad gi kommunene en stabil inntekt, den vil være enklere å håndtere for små aktører i næringen enn en stor inngangsbillett i form av vederlag ved tildeling. En arealavgift kan også utformes slik at den i større grad tar hensyn til de store variasjonene i lønnsomheten i næringa. Det er det ikke mulig å ta hensyn til når en krever vederlag ved tildeling. Kristelig Folkeparti vil se arealavgift, avgift på annenhånds omsetning og vederlag ved tildeling i sammenheng. Kanskje er den beste løsningen en kombinasjon av disse.
Vi er fornøyd med at Fiskeriministeren vil samle lovgivningen i en havbrukslov. Det er også positivt at han understreket hvor viktig det er at kommunene utvikler lokale havbruksplaner. Men nettopp derfor mener vi det er viktig at kommunene også får noe av inntektene fra en eventuell særskilt skattlegging av havbruksnæringen. KrF legger også vekt på at arbeidet med utvikling av kystsoneplaner må moderniseres slik at de bedre kan sikre lokalsamfunnets styring og planlegging av denne ressursen som for mange kommuner er deres største aktivum. Vi tror også rekrutteringsproblemet næringen etter hvert kan få vil øke dersom en ikke sikrer den lokale tilknytningen og styringen over disse ressursene.
En av hovedutfordringene for videre vekst i oppdrettsnæringen er fôrsituasjonen. På sikt kan tilgangen til fôr bli for liten. Derfor er det skuffende at ikke fiskerministeren gikk mer inn på denne problemstillingen i sin redegjørelse. Kristelig Folkeparti mener det er viktig at innsatsen for å finne løsninger på dette problemet økes. Vi håper og tror at produksjon av fôrråvarer til oppdrettsnæringen kan bli en inntektskilde for norsk landbruk.
