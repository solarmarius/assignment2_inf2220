
19.6.97:
Morten Lund,
TILFELDIGHETENE STYRER KOMMUNEØKONOMIEN
Dersom Regjeringen hadde fått det som den ville, hadde det vært 15-20 milliarder kroner mindre til drift de siste 4 årene og 30.000 færre ansatte i kommuner og fylkeskommuner. Det er grunn til å tenke over hvordan situasjonen da hadde vært, sa stortingsrepresentant Morten Lund (Sp) i Stortinget i dag.
Lund minnet om at Regjeringen under første budsjettbehandling i denne perioden ikke hadde funnet plass til noen økning i antall ansatte. I løpet av 1994 ble det allikevel 7 000 flere årsverk i kommuner og fylkeskommuner. Inntektene økte med mellom 2 og 3 milliarder kroner på grunn av uventet sterk skattevekst. Slik har det fortsatt. Uventet og sterk skattevekst har summert seg til milliardbeløp hvert år. I tillegg har rentenedgangen hjulpet mye. I 1996 økte sysseslsettingen med 10.300 årsverk og det meste av dette skyldes volum- og kvalitetsvekst i de løpende oppgavene.
Det er vanskelig å forestille seg hvordan situasjonen ville vært om kommuner og fylkeskommuner bare hadde fått det Regjeringen ønsket, sa Lund. Da ville det de 4 siste årene vært 15-20 milliarder kroner mindre til drift og 30.000 færre ansatte. Dette ville betydd færre skoler, færre lærere, færre barnehager, lengre sykehjemskøer, færre musikkskoler, lengre sykehuskøer og færre ansatte i eldreomsorgen.
Lund mente det er skremmende at det er uforutsatte tilfeldigheter som har berget situasjonen. Det er merkelig at det store og dyktige, statlige byråkratiet i departement og på regionalt nivå ikke bedre greier å registrere ressursbehovet til det tjenestetilbud som Stortinget har vedtatt. Det er merkelig at finansdepartementet er så lite treffsikre i sine skatteprognoser. Mest av alt er det skremmende at massive signaler fra grasrota, politikerkolleger, kommuneansatte og brukerorganisasjoner har hjulpet så lite på vedtakene i Stortinget, sa Lund.
