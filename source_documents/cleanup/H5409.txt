
7/12-01
RV krever at Norge fratas Nobelprisutdelingen
-Norge er ikke verdig til å dele ut noen fredspris, sier RVs leder Aslak Sira Myhre i et brev til den svenske Nobelstiftelsen og Nobelkomiteen i dag.
RV har i dag oppfordret Nobelkomiteen i Norge og Sverige til å frata Norge retten til å dele ut fredsprisen. Norge innfrir ikke lenger de kriteriene Alfred Nobel la til grunn da vi fikk prisen, skriver RV blant annet. Vi har nå et offensivt militærvesen, har deltatt i to kriger på to år, og vi har fått sterke økonomiske interesser utafor våre egne landegrenser.
-Stortingsdebatten denne uka er det endelige beviset på at Norge ikke lenger kan ta på seg fredsprisutdelingen. Vi er en aggressor i verdensammenheng, en slik stat som Sverige var den gangen Nobel nekta Svenska Akademian å dele ut nettopp denne prisen, sier Aslak Sira Myhre ei en kommentar. RV vektlegger videre at prisen de neste 100 årene burde bli utdelt fra et land i den tredje verden.
Vedlagt følger brevet til den svenske Nobelstiftelsen
Ta fra Norge Fredsprisutdelingen
Rød Valgallianse oppfordrer den svenske og den norske Nobelkomiteen til å frata Norge retten til å dele ut Nobels fredspris. Stortingets debatt om norsk deltagelse i krigen i Afghanistan er det endelige beviset på at Norge ikke lenger fyller de kriteriene som lå til grunn da Nobel valgte Norge som utdeler av fredsprisen.
Alfred Nobel valgte Norge for nettopp denne prisen fordi han oppfattet Norge som et fredelig land uten militære eller økonomiske ambisjoner i verden - i motsetning til sitt hjemland Sverige, som han så som en aggressor og stormakt. Norge hadde i motsetning til de fleste europeiske stater ingen historie for krig. Nå har Norge gått til krig to ganger på to år, og vi har valgt å sende norske tropper til både Balkan, Midt-Østen og nå Afghanistan for å delta i krigsoperasjoner.
Det norske forsvaret har blitt lagt om til å bli en angrepsstyrke som skal delta i operasjoner utenfor norsk territorium, og vi har gjennom olja og de norske oljeselskapene og plassering av oljeformuen ervervet oss stormaktsambisjoner som var oss helt fremmede den gang Nobel ga Norge retten til å dele ut fredsprisen. Norge er ikke lenger det landet Nobel kjente, og vi fortjener ikke å dele ut noen fredspris. De som jobber for internasjonal fred er tjent med at Nobels fredspris nå etter 100 år tas fra Norge og gis til et annet lite land som lever opp til Alfred Nobels intensjon. Den norske Nobelkomiteens siste oppgave bør være å finne fram til et slikt land.
Sjøl om Nobelkomiteen skal stå fritt til å finne fram til et slikt land, vil vi anbefale den å lete utenfor Europas og vestens grenser. Etter 100 år i Europa hadde det vært interessant å se hvor en nobelkomite fra den tredje verden ville gi prisen. Sjansen er stor for at prisen da ville fått en annen karakter enn det den har tileget seg utdelt fra Norge.
Vennlig hilsen
Aslak Sira Myhre
