
Torsdag 25. mai 2000
KrFs leder har svart nominasjonskomiteen i Akershus:
Valgerd Svarstad Haugland stiller til gjenvalg til Stortinget
- Jeg takker for hyggelig henvendelse, og vil med dette meddele at jeg stiller gjerne opp som førstekandidat for Akershus KrF ved stortingsvalget i 2001.
Dette sier stortingsrepresentant Valgerd Svarstad Haugland i et skriftlig svar til Kristelig Folkepartis nominasjonskomite i Akershus.
Akershus Kristelig Folkepartis nominasjonskomite ledes av Svein Konstali, og komiteen har startet sitt arbeid med forslaget til valgliste for Kristelig Folkeparti ved stortingsvalget neste år. Nå skal Kristelig Folkepartis lokallag i Akershus uttale seg før komiteen legger fram sitt forslag til valgliste i god tid før nominasjonsmøtet 2.desember.
Valgerd Svarstad Haugland ble første gang valgt inn på Stortinget i 1993, og ble gjenvalgt i 1997. Hun møtte som kjent ikke på Stortinget i den tiden hun var barne- og familieminister i Bondevik regjeringen, men er nå fra i vår tilbake som stortingsrepresentant og medlem av finanskomiteen.
Nominasjonskomiteen i Akershus Kristelig Folkeparti består av: Svein Konstali (leder),
Eldbjørg Ingeborgrud Lundby (nestleder), Leif Ansgar Andersen, Øivind Ekeberg, Frode Granerud, Margaretha Gøransson, Åse Kirkerød, Anne Gunn Steen Røse, Finn Tellsgård og Karl Edvin Moksnes (fylkessekretær).
