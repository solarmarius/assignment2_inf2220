
16.11.99
Øystein Djupedal, stortingsrepresentant for SV:
Sosialistisk Venstrepartis Pressetjeneste
SV-seier i etter- og videreutdanningsreformen
I dag behandler Odelstinget de siste lovformuleringene rundt etter- og videreutdanningsreformen.
- At reformen i dag blir ferdig fra Stortingets side er en stor seier for SV og arbeidslivet, understreker Øystein Djupedal, stortingsrepresentant for SV.
Reformen kom på den politiske dagsorden da Djupedal fremmet et personlig forslag i april 1995 om individuell rett til etter- og videreutdanning for alle arbeidstakere. Det ble etter dette mye debatt om hvordan dette skulle organiseres, og om det var en lovfestet rett til etter- og videreutdanning. Reformen har blitt utformet gjennom flere behandlinger i fagkomitèen, finanskomitèen og Stortinget.
Den individuelle retten til etter- og videreutdanning er sikret. Dette gir perspektiv for en reform som understreker måten vi skal møte kunnskaps- og informasjonssamfunnet på. At hver enkelt arbeidstaker får en lovfestet rett til faglig påfyll og oppdatering er en rettighet som styrker samfunnets nytte av livslang læring for å være konkurransedyktige i framtida. Finansieringa av reformen er ennå ikke på plass, og dette vil være det viktigste spørsmålet framover.
- Partene i arbeidslivet, storting og regjering må sammen sikre at den individuelle retten til etter- og videreutdanning blir tilført midler slik at reformen blir det løftet for arbeidstakerne og arbeidslivet som målet er, avslutter Djupedal.
