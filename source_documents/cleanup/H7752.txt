
Grønn økonomi er ikke en økonomi for vekst og inntjening, men for bærekraft og sosial og global rettferdighet. Penger er verdt det de brukes til.
PROGRAM FOR MILJØPARTIET DE GRØNNE I VESTFOLD 2003-2007
Vann som fellesgode
Gjennom omorganisering av offentlig sektor står vannverkene i fare for å privatiseres. De Grønne vil med nebb og klør kjempe mot en slik privatisering. Ikke ta fra oss drikkevannet vårt!
Reklame
Prangende reklameplakater og blinkende lysskilt er også former for forurensning. Reklame langs veiene utgjør en fare for trafikken. De Grønne ønsker strengere reguleringer av reklameskilt, samt å begrense den totale reklamemengden.
Jordbruk
De Grønne krever et strengt jordvern. All planlegging skal skje med sikte på å bevare dyrket mark. Bøndene i Vestfold bør stimuleres til å legge om til økologisk jordbruk.
Grønn samfunnsplanlegging setter oppvekst- og levemiljøer, helse, kultur og bærekraft i sentrum.
Helse
De Grønne ønsker at alternative behandlingsformer blir integrert i helsetjenesten i fylket, og det må åpnes for trygderefusjon av slik behandling. Dette for at pasientene selv skal kunne velge behandlingsform.
Eldreomsorg
Eldre og pleietrengende skal så langt det lar seg gjøre kunne velge hvor de vil bo og hvilken type hjelp de ønsker.
Pårørende som pleier eldre eller uføre hjemme skal ha rett til omsorgslønn.
Grønn kulturpolitikk går ut på å legge til rette for mangfold og frihet. Dette preger også utdanningspolitikken.
Kultur
De Grønne legger vekt på et fritt og mangfoldig kulturliv, uavhengig av statlig og kommunal dirigeringslyst så vel som kommersiell forflatning.
Det er viktig å sikre at folkebibliotekene kan gi et godt tilbud både i form av utlånsmateriell og lange åpningstider.
Skole
De Grønne ønsker en desentralisert skole. Den skal være karakterfri.
Skolen skal ikke overta foreldrenes rolle. Vi ønsker derfor ikke heldagsskole eller tvungen skolefritidsordning.
Pedagogiske alternativer skal gis økonomisk støtte på linje med det offentlige skoleverket.
Samferdsel
De Grønne ønsker lavere enkelt-billettpriser og hyppigere avganger for kollektivtrafikken i fylket og satsning på mindre busser.
For å styrke bruken av jernbanen foreslår De Grønne at NSB i samarbeid med næringslivet innfører en bil- og sykkelutleie. Leiebiler og sykler, fortrinnsvis norskproduserte elbiler/utslippsfrie biler og sykler, bør kunne leies ut ved jernbanestasjonene. Dette kan skape arbeidsplasser hos NSB. Vi ønsker dobbeltspor i Vestfold
De Grønne går imot videre utbygging av Torp flyplass. Og ingen dispensasjoner fra krav til støysvake fly, avgangs- og landingstider.
Avfall
De Grønne går imot all forbrenning av avfall, også ikke gjenvinnbart restavfall. Det må være et mål å fremstille produkter som kan gjenvinnes. Forbrenningsanlegg er, tiltross for alle tekniske finesser, ansvarlige for spredning av et stort antall miljøgifter.
De Grønne går imot deponering av flyveaske og forurenset jord på Langøya. Det må heller ikke gis anledning til deponering av utenlandsk spesialavfall på Langøya. Det må kreves dokumentasjon på maksimal avfallsminimering og resirkulering fra bedrifter som får levere avfall.
Grønt demokrati er et utvidet demokrati. Vi tar avstand fra alle former for diktatur, ensretting og hemmelighold. Individer, familier og lokalsamfunn skal ha størst mulig innflytelse på sin egen tilværelse.
De Grønne ønsker å være vaktbikkjer for demokratiet i Fylkestinget.
Frihet i kulturlivet - Likhet for loven - Sosialt næringsliv
