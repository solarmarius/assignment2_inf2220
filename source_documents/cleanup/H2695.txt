
Torsdag 5. oktober 1995
Samferdselspolitisk talskvinne May-Helen Molvær Grimstad (KrF):
STØRRE SATSING PÅ JERNBANE
Kristelig Folkeparti er ikke tilfreds med regjeringens forslag til investeringer og satsinger på jernbanene i forslaget til statsbudsjett for 1996. Skal vi få et bedre og mer punktlig trafikktilbud, må det gjøres betydelige investeringer i kjørevei- og trafikkdelen. Det sier partiets samferdselspolitiske talskvinne på Stortinget, May-Helen Molvær Grimstad.
-Det er store miljømessige besparinger å hente dersom det blir mer attraktivt å reise kollektivt. For å oppnå dette, må det satses mer på jernbanen. Det vil bety stor avlastning for veinettet, ikke minst i de sentrale områdene av landet, sier May-Helen Molvær Grimstad.
-Regjeringen har ikke lagt opp til nok investeringer i kjørevei- og trafikkdelen. Det er skuffende at regjeringen rett og slett har skrinlagt all ekstra satsing på jernbanen. KrF vil at det skal satses mye sterkere på denne transportformen, sier May-Helen Molvær Grimstad (KrF-Press/NPE).
