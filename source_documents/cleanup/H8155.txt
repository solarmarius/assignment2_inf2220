
25.2.2004
Senterpartiet
Presemelding
Erstatning for flomskader.
Idag leverer Senterpartiet inn et privat lovforslag hvor hvor det blir bedt om at staten fullt ut dekker utgiftene etter flommen i Sør- Trøndelag og Møre og Romsdal sist høst. Forslaget tar og høyde for at dette skal gjelde gjelde liknende flommer. Forsalget er fremma fordi det nå legges opp til ei urettferdig ordning. Det er ingen grunn til at staten ikke skal dekke 100 % slik det har blitt gjort etter flommer andre steder bl.a. en flom på Østlandet i 1995.
Vedlagt følger dokumentet.
- - - - - - - - - - - - - - - - - - - -
Dokument nr. 8:
(2003-2004)
Forslag fra stortingsrepresentantene Inger S. Enger, Eli Sollied Øveraas og Morten Lund om at utgiftene til flomforbygning og opprydning etter flommen i Sør-Trøndelag og Møre og Romsdal i august 2003, og lignende flommer, dekkes fullt ut av staten
Til Stortinget
Bakgrunn
I august 2003 førte særlig store mengder regn til en kraftlig flom på Nordvestlandet og i sørlige deler av Trøndelag. Seks kommuner blei særlig hardt ramma. Uværet ødela for store verdier og flere veger blei stengt. Det oppstod skader både på eksisterende sikringsanlegg og på ubeskytta elvekanter der infrastruktur og boliger er trua av videre erosjon og oversvømmelse. NVE har registrert de skadene der de mener det haster med å sette i verk tiltak. Disse tiltaka vil samla koste om lag 22 millioner kroner. 6,5 millioner kroner blei bevilga til hastetiltak høsten 2003. Hastetiltaka blei finansiert 100 prosent av staten.
For de resterende flomsikringsarbeidene blir det opplyst at vanlig praksis er å kreve en distriktsandel på 20 prosent, og at staten bare dekker 80 prosent av kostnadene. En distriktsandel på ca 3 millioner kroner oppleves som en tung byrde for de berørte. Det framstår også som forskjellsbehandling i forhold til flommene i 1995 og 1997 der staten dekka 100 prosent av kostnadene etter stortingsvedtak. De berørte etter flommen i Trøndelag og på Nordvestlandet trenger avklaring av finansieringa før det tas endelig stilling til hvilke sikringsarbeider som skal gjennomføres. Og det haster med å få gjennomført sikringsarbeidene.
Det er samtidig grunn til å regne med at det vil bli nye store flommer i årene som kommer. Det bør derfor innføres en generell regel om at staten dekker flomsikringskostnadene fullt ut i slike situasjoner. Sikringsarbeider etter flomkatastrofer bør behandles likt. Det vil ikke være rimelig at lokalsamfunnene i noen tilfeller skal sitte igjen med betydelige kostnader.
Forslag
På denne bakgrunn fremmes følgende
forslag:
Stortinget ber Regjeringen endre praksis slik at utgiftene til flomforbygning og opprydning etter flommen i Sør-Trøndelag og Møre og Romsdal i august 2003, og lignende flommer, dekkes fullt ut av staten, dvs. uten distriktsandel.
25. februar 2004
