
07.04.03
KrFU
Goliat må bekjempes
Landsstyret i Kristelig Folkepartis Ungdom (KrFU) går i mot utbyggingen av oljefeltet Goliat i Barentshavet. Føre var-prinsippet må legges til grunn for all aktivitet i dette verdifulle havområdet. Dagens manglende kunnskap om konsekvensene, gjør en utbygging uakseptabel.
Barentshavet er et unikt havområde som er særdeles rikt på ressurser. Forholdene i dette området legger til rette for et yrende dyreliv. Blant annet vokser viktige fiskeslag opp i dette området. Fisken skaper grunnlaget for en av våre viktigste næringer. Samtidig er dette området svært sårbart for forandringer. Utbyggingen av oljefeltet Goliat truer altså et av verdens viktigste matfat.
Moderne teknologi kan redusere utslipp av olje- og kjemikalier fra oljevirksomhet, men det er viktig å understreke at man aldri har noen garanti mot ulykker. Kulde og ekstremt vær gjør oljevirksomhet i Barentshavet svært utfordrene. Sannsynligheten for ulykker er spesielt stor i forbindelse med transport av olje på båt langs kysten. Fiskelarver er svært sårbare for oljeforurensing, og selv ørsmå oljedråper i fjærdrakten er nok til å ta livet av sjøfugl. I tillegg lever mange sjeldne sjøfugler av fisken, og de hekker langs Troms- og Finnmarkskysten. Kommer olje inn til kysten trues alt liv i fjæra. De lave temperaturene i Barentshavet gjør naturen sårbar. Kulden gjør at alle biologiske prosesser går saktere enn andre steder. Dette innebærer at naturen vil bruke lengre tid på å restituere seg etter forurensing.
Produksjon av olje gir forurensing som igjen fører til menneskeskapte klimaendringer. Ifølge FN-forskerne må klimaforurensingen kuttes med åtti prosent for å unngå dramatiske klimaendringer som vil true livsgrunnlaget til millioner av mennesker. Økt utvinningstakt av olje vil umuliggjøre et slikt kutt.
KrFU krever nå at regjeringen ikke vurderer om Barentshavet skal åpnes for petroleumsaktivitet før man har tilegnet seg tilstrekkelig kunnskap om forholdene i dette området. Føre var-prinsippet utelukker i dag en utbygging av Goliat. Dette uttaler Landsstyret i KrFU.
