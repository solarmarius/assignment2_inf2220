
26. august 1999
Grete Knudsen
Ap går ikke inn for å fjerne karakterene i ungdomskolen
- Arbeiderpartiet har i Stortinget støttet regjeringens forslag om flere lokale forsøk med vurdering uten bruk av karakterer i ungdomsskoler, og foreslått at disse forsøkene intensiveres. Men vi stemte ikke for SVs forslag om å fjerne karakterene i ungdomsskolen. Dette er i tråd med vedtaket på landsmøtet til Arbeiderpartiet i 1996, der et forslag om å fjerne karakterene i ungdomsskolen ble nedstemt, sier Grete Knudsen.
Arbeiderpartiet vedtok på landsmøtet i 1996 følgende om karakterer:  På ungdomstrinnet skal elevene få både uformell og formell vurdering. Lovfestet rett til plass i videregående skole har gjort betydningen av den formelle vurderingen vesentlig mindre. Vi vil derfor utvikle evalueringsformer som gir elevene en mer grundig og konstruktiv tilbakemelding på arbeidet.  (Prinsipp og Arbeidsprogram, s 93).
- Med økt vekt på tilpasset opplæring for den enkelte er det nødvendig å finne enda bedre måter å vurdere og motivere elevene på, derfor er forsøk med andre vurderingsformer enn karakterer viktig. Gjennom forsøkene kan vi hente inn systematisk kunnskap om hvordan undervisning uten rangering gjennom karakterer kan virke inn på motivasjon, faglig innsats, læring, trivsel og samarbeid, sier Grete Knudsen.
