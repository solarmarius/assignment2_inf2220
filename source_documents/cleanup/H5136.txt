
28.09.90 - 30.09.90
Hotell Hedemarken, Brumunddal, Hedmark
LANDSSTYREMØTE 28/9-90
Møtet behandlet følgende saker:
1. Strategisk plan for 1991, innledning ved Gro Harlem Brundtland
2. Alternativt statsbudsjett, innledning ved Sigbjørn Johnsen
3. Dagsorden for landsmøtet 1990, redegjørelse ved Thorbjørn Jagland
Landsstyremøtet vedtok uttalelse om:
"Sosialdemokratisk offensiv for:
Sysselsetting - Barn og unge - Miljø"
Arbeiderpartiet vil prioritere arbeidet for sysselsetting, tiltak for barn og unge og økt satsing på miljøvern det kommende året. Landsstyret har vedtatt at disse satsingsområdene skal settes i fokus for partiets arbeid i Storting, fylkesting og kommunestyrer. Det skal også prege hele partiorganisasjonens arbeid.
Vi ser behovet for en sosialdemokratisk offensiv fordi samfunnet vårt er blitt kaldere etter det siste året med borgerlig regjering og stortingsflertall. Verdier som ansvar og omsorg for hverandre synes å være på vikende front. Det rokkes ved grunnlaget for vår livskvalitet. Arbeiderpartiet vil ikke akseptere den rekordhøye arbeidsledigheten. Den borgerlige regjeringens passive og unnvikende politikk må avløses av en offensiv satsning for å få flere hender i arbeid.
Gjennom den økonomiske politikken Arbeiderpartiets forrige regjering la grunnen for, og fagbevegelsens innsats blant annet gjennom moderate inntektsoppgjør er det skapt rom i norsk økonomi for en mer offensiv satsing mot arbeidsledigheten. Det krever politisk evne, mot og handlekraft å ta disse mulighetene i bruk. Særlig skal det satses på at ungdom under 25 år får tilbud om arbeid eller utdanning.
Arbeidet med å skape større omstilling og vekst i industri og annen konkurranseutsatt virksomhet må føres videre. Det må satses på utdanning, forskning og næringsutvikling. En effektiv og sterk offentlig sektor er også et avgjørende redskap for full sysselsetting. Kommunesektoren må sikres en reell inntektsvekst. Utdanning, utbygging av samferdsel og boligbygging, samt bedre kvalitet på helse og omsorg er viktig også for vekst i private bedrifter. Ledige hender må settes inn i uløste oppgaver blant annet i offentlig sektor. Det må satses spesielt på arbeidsplasser i bygg- og anleggsbransjen. Arbeiderpartiet vil i sitt alternative budsjett følge opp sine løfter og forpliktelser overfor utsatte distrikter i Kyst-Norge.
Arbeiderpartiet vil gå mot forslag om privatisering av offentlige tjenester som er sentrale for velferd og fordeling. Regjeringens systematiske nedbygging og svekkelse av statsbankene vil ikke bli godtatt av Arbeiderpartiet. Arbeiderpartiet vil øke lånerammene til slike formåk, samtidig som renten i statsbankene må settes ned. Statsbankene er opprettet for å tjene sentrale formål når det gjelder utbygging av distriktene, kapital til små og mellomstore bedrifter og for å holde boligbyggingen på et høyt nivå.
Vi vil heller ikke godta privatiseringsframstøtene overfor de store samferdselsetatene Televerket, Postverket, NSB og Statkraft eller statlige næringsvirksomheter som går med overskudd. Konsekvensene av en slik politikk vil bli negative for sysselsetting, tilgjengelighet i ulike deler av landet og tjenestenes pris. Privatiseringsframstøtene mangler forankring i saklige begrunnelser, men synes først og fremst å ha grunnlag i en generell motvilje mot samfunnsløsninger. De framstår som ledd i høyrekreftenes ønske i samfunnet på bekostning av forbrukernes interesser. Arbeiderpartiet støtter ikke en slik forskyvning som regjeringen her legger opp til.
Arbeiderpartiet vil legge grunnen for en bærekraftig utbygging der miljøhensyn overordnes rene veksthensyn. Det må legges vekt på fornuftig ressursforvaltning. Utbygging av jernbane og andre kollektive transportmidler må gå hånd i hånd med tiltak for å få ned bruken av private transportmidler spesielt i de større byområdene. Arbeiderpartiet går inn for bruk av miljøavgifter for å få dette til. Det forutsettes at byrdene med slike avgifter blir rettferdig fordelt. Det er derfor nødvendig å gjennomføre tiltak som sikrer en god sosial- og distriktsprofil.
Norge må bli et foregangsland i bekjempelsen av miljøutslipp. Det må samtidig satses på tiltak fore gjenvinning og avfallsbehandling. Energiøkonomiseringsarbeidet skal også forseres.
Arbeiderpartiet går inn for at Norge skal bidra med økonomisk hjelp til mer miljøvennlig produksjon spesielt i Øst-Europa, der miljøproblemene i enorme. Arbeiderpartiet vil følge opp sin politikk om å gå fra militærforsvar til miljøforsvar. Reduksjon av innsats til forsvaret skal settes inn i miljøtiltak.
Å satse på at barn og unge får en trygg oppvekst er å satse på framtida. Arbeiderpartiet går inn for å øke innsatsen til tiltak som barnehager, barnevern, heldagsskole og foreldrepermisjon. Kommunene må også legge opp forpliktende helhetlige planer for barneomsorg fra 0-10 år. Dette er Arbeiderpartiets alternativ til den borgerlige regjeringens forslag om ny kontantstøtte til barnefamiliene.
Arbeiderpartiet vil ta ansvar for en helhetlig økonomisk politikk som setter trygghet for arbeid, miljø og tiltak for barn og unge i forgrunnen. Dette vil prege vårt alternative statsbudsjett. Derfor går vi mot en politikk som bygger på særinteresser og flere private løsninger. Vår livskvalitet er avhengig av evnen til å arbeide sammen, rettferdig fordeling av byrder og goder, og vår omsorg for hverandre.
