
07.08.02
Av Eli Sollied Øveraas (Sp)
Kunne tragedia vore hindra?
Dette spørsmålet er det nok mange foreldre som stiller seg etter at rusmisbruk har krevd enno eit ungt offer.
Vi les og høyrer stadig om tilfelle der fortvilte foreldre som har mista eit barn, spør:
"Kva kunne vi ha gjort?"
"Kva kunne vi ha gjort annleis?"
"Kva gjorde vi feil?"
Og sist, men ikkje minst:
"Kvifor fekk vi ingen opplysninger om situasjonen, om behandlingstilbodet eller annan relevant informasjon frå ansvarlege sakkyndige?"
Det er ikkje minst den siste problemstillinga Senterpartiet ynskjer å sette søkelyset på. Lærarar, helsepersonell, politi og andre som arbeider med ungdom står overfor vanskelege avvegingar i forholdet mellom personvern, taushetsplikt og varslingsplikt.
Samtykke i å bli løyst frå taushetsplikta kan i konkrete tilfelle medføre at tiltak for å berge einskildpersonar som ikkje er i stand til å vurdere sin eigen situasjon, kan setjast inn ved overhengande fare.
Til dømes kan "bekymringssamtalar" på eit tidleg tidspunkt avverge potensielle ruskarrierar.
Foreldre som meir enn gjerne vil bli trekte inn og med, enten det gjeld ungdom som er i ferd med å miste fotfestet, eller det handlar om ungdom som er på veg ut frå eit behandlingstilbod, opplever stadig at taushetsplikta hindrar utveksling av informasjon, ein informasjon som kunne bidratt til at tragedia kunne vore forhindra.....
Senterpartiet meiner det er eit behov for ein gjennomgang av aktuelt lovverk!
Foreldre som vil stille opp og bidra til det beste for borna sine, må ikkje verte hindra av taushetsplikta.
Difor har vi fremma forslag om at det må føretakast ein gjennomgang av aktuelt lovverk for å sikre ein betre praksis enn i dag på rusfeltet, når det gjeld forholdet mellom personvern, taushetsplikt og varslingsplikt.
