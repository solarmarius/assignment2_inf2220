
Stortinget, 31. februar 2005
Trine Skei Grande, parlamentarisk leder i Venstre
- Flytt de nasjonale prøvene
- De nasjonale prøvene må flyttes til begynnelsen av skoleåret. Disse prøvene var ment å førts og fremst være en veiledning for den enkelte elev i sitt eget læringsarbeid. Dersom prøvene legges til starten av et skoleår vil dette gi elevene nyttig informasjon om hva den enkelte må jobbe med i perioden som kommer, sier Trine Skei Grande (Venstre).
Venstre er tilhengere av å avholde nasjonale prøver. Dette er den beste måten å sikre at alle elever får en god opplæring som holder høy kvalitet, uansett hvor i landet de bor. Nasjonale prøver gjør det også lettere å gi alle elever tilpasset opplæring.
Resultatene fra den enkelte elevs første prøver bør sammenlignes med elevens avsluttende resultat. En slik sammenligning vil vise læringsutviklingen over tid, og vil derfor være en langt mer verdifull kvalitetssikringsmekanisme for den enkelte skole enn et testresultat fra en tilfeldig dag.
Like viktig som å komme på offensiven i forhold til andre europeiske land hva angår faglige resultater, er det å opprettholde det høye nivået norsk skole har på felter som ennå ikke omfattes av prøver og undersøkelser. Demokratiopplæring og samfunnsforståelse må ikke gå på bekostning av sterkere faglig innsats.
