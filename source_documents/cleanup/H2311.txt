
Tirsdag 23. november 1993
Familiepolitisk talskvinne Solveig Sollie (KrF):
HÅNDSREKNING TIL ADOPSJONSFAMILIER
-Økningen av engangsstøtten til familier som adopterer barn fra utlandet fra 10 til 30 tusen, er en håndsrekning til disse familiene. Engangsstøtten ved adopsjoner har stått stille siden den ble innført i 1992, og beløpet dekker bare en liten del av utgiftene adoptivforeldrene påtar seg. Det sier stortingsrepresentant Solveig Sollie (KrF, Telemark). Hun er nestleder i Familie-, Kultur- og Administasjonskomiteen, som avga innstilling til statsbudsjettet tirsdag morgen.
Komitéflertallet av Arbeiderpartiet, Senterpartiet, Sosialistisk Venstreparti og Kristelig Folkeparti peker i en merknad på at støtten som adoptivforeldre får fra det offentlige bør dekke mer enn dagens tilskudd på 10.000 kroner gjør. Kristelig Folkeparti har programfestet at adoptivforeldre skal få økt økonomisk støtte, og at de skal ha rett til en viss lønnet omsorgspermisjon ved adopsjon.
-Jeg har liten tro på at en slik økning i tilskuddet som den komitéflertallet nå går inn for vil føre til noen "ekslosjon" av utenlandsadopsjoner, men komiteen har tatt høyde for det også gjennom en merknad der man ber Barne- og Familiedepartementet komme tilbake til saken dersom det virkelig skulle gå slik. En viss økning er det likevel realistisk å regne med, sier Solveig Sollie, som selv har en adoptivdatter fra Korea.
