
30.04.03
May Britt Vihovde, finanspolitisk talskvinne i Venstre
Venstre sier ja til mer miljøvennlig bilskatt
­ Venstre mener at det skal lønne seg å tenke miljøvennlig. Vi støtter derfor utvalgets forslag om en miljødifferensiert årsavgift på biler opp til 12 tonn, sier May Britt Vihovde, som er finanspolitisk talskvinne i Venstre.
En faglig arbeidsgruppe som har vurdert om engangsavgiften kan endres slik at den stimulerer til mer miljøvennlige og sikrere biler la i dag fram sin rapport. Venstre har lenge jobbet for at bilavgiftene skal dreies ytterligere fra det å kjøpe og eie bil, til det å bruke den. Særlig i de store byene, der biltrafikken gir store helse- og miljøproblemer, er det viktig å bidra til å redusere miljøutslippene fra biltrafikk. Venstre er derfor glad for og støtter flere av de konkrete forslagene som arbeidsgruppen foreslår.
Arbeidsgruppen ønsker å foreslå en miljødifferensiert årsavgift for biler opp til 12 tonn, der utslipp også blir et kriterium. ­ Dette er et meget godt forslag som vil bidra til å løfte den norske bilparken opp på samme moderne og miljøvennlige nivå som resten av Europa, sier Vihovde.
Arbeidsgruppen foreslår også å innføre avgiftsinsentiv for svovelfri bensin fra 2004, og utrede muligheten for det samme for svovelfri diesel. Arbeidsgruppen mener det bør vurderes å bruke proveny på å redusere engangsavgiften, i første rekke på personbiler. ­ Venstre støtter begge disse forslagene og mener at utviklingen går i riktig retning. Vi vil jobbe for å få flere av disse forslagene inn allerede i budsjettet for 2004, avslutter Vihovde.
