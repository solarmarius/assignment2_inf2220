
06.10.2004
Rolf Reikvam(SV) leder av Stortingets kirke-, utdannings og forskningskomité
- Regjeringen svikter skolebygningene
- Utdanningsbudsjettet preges av at man gir litt med den ene hånden og tar mye med den andre, uttaler leder i Stortingets kirke-, utdannings og forskningskomité Rolf Reikvam (SV). Særlig alvorlig er det at regjeringen velger å se bort fra Stortinges klare forpliktelse om en egen låneordning for opprustning av skolebygg.
I 2004 er det bevilget 3 milliarder kroner til opprusting av skolebygg. Behovet er større og mange kommuner har prosjekter som står på venteliste.
- Det er elevenes arbeidsmiljø det dreier seg om. Jeg forventer at Stortinget følger opp sine forpliktelser slik at vi når målet om minst 15 milliarder i løpet av en 8 års periode. Da kan vi ikke gjøre som regjeringen å kutte hele bevilgningen, uttaler Reikvam.
Gjennomsnittlig gruppestørrelse i grunnskolen har økt jevnt og trutt i løpet av den perioden Høyre har hatt utdanningsdepartementet. I 2001 var gjennomsnittlig gruppestørrelse 16,6 elever. Forrige skoleår var det økt til 17,6 elever, noe som betyr en økning på over 6 prosent.
- Dette er resultat av dårlig kommuneøkonomi, og for elevene betyr det et dårligere læringsmiljø. For lærerne blir det vanskeligere å drive tilpasset opplæring med flere elever i gruppene, uttaler Rolf Reikvam.
Budsjettet for 2005 betyr enda svakere kommuneøkonomi. Det betyr at Høyres bebudede "skolesatsing" forvitrer. Dette skjer samtidig som bevilgningene til private skoler øker med nærmere 200 millioner. Over 2 milliarder kroner skal staten bruke på private skoler i 2005.
Reikvam legger til at det er bra regjeringen forslår å øke bevilgningene til kompetanseutvikling for lærerne med om lag 300 millioner kroner. Det er også bra at pengene skal disponeres av kommunene.
