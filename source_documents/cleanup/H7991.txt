
13.11.2003
Olav Gunnar Ballo, helsepolitisk talsmann i SV
SV sikrer god svangerskapsomsorg
- SV har i dag sikret kvinners rett til et kvalitativt godt tilbud om ultralyd i alle situasjoner der det er nødvendig for en god svangerskapsomsorg. Vi har bidratt til at det understrekes at kvinner har rett til all informasjon som kommer fram av undersøkelsen, sier Olav Gunnar Ballo, helsepolitisk talsmann i SV og saksordfører ved Stortingets behandling av ny lov om bioteknologi.
Stortingets sosialkomite har i dag levert sin innstilling til ny lov om bioteknologi. SV utgjør flertall sammen med regjeringspartiene og innspill i forbindelse med stortingsbehandlingen har bidratt til følgende avklaringer:
- Ultralydundersøkelsen som alle kvinner får tilbud om i 18. uke skal videreføres - som i dag.
- Det skal fortsatt være mulig å få ultralydsundersøkelser både før og etter 18. uke.
- Ultralydundersøkelser før eller etter 18. uke som ikke er medisinsk begrunnet forbys ikke, men det skal ikke gis trygderefusjon for slike undersøkelser.
- Kvinnen skal ha rett til all medisinsk informasjon som helsepersonell får ved ultralydundersøkelsene.
- Ultralydundersøkelsene skal kvalitetssikres, og ved mistanke om sykdom hos fosteret skal den videre utredning foretas av personell som har nødvendig kompetanse.
- De steder som kan foreta ultralydundersøkelser ved viderehenvisning skal ikke bare være seks, slik regjeringen har lagt opp til, men skal ha en geografisk spredning som sikrer at alle gravide kan ha lett tilgang til dette tilbudet.
- Disse klargjøringene bør fjerne usikkerheten omkring loven som er kommet frem i media den siste tiden. SV har hele tiden vært opptatt av å sikre kvinners rett til et kvalitativt godt tilbud om ultralyd. Det vil denne loven nå gjøre, avslutter Olav Gunnar Ballo.
