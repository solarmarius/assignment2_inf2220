
18. desember 2000
Thorbjørn Jagland
J@glandbrev
- Om få dager er jula over oss, og det er tid for oppsummering av et innholdsrikt år. For meg er regjeringsskifte, landsmøte og viktige hendelser på den internasjonale fronten bare noen stikkord for året som nå går mot slutten, skriver partileder og utenriksminister Thorbjørn Jagland i dette @-brevet fra 18. desember 2000.
Om få dager er jula over oss, og det er tid for oppsummering av et innholdsrikt år.
For meg er regjeringsskifte, landsmøte og viktige hendelser på den internasjonale fronten bare noen stikkord for året som nå går mot slutten.
Den økende volden og uroen i Midtøsten har vært et skuffende tilbakeslag for fredsprosessen mellom Israel og palestinerne. Etter flere år med Osloavtalen, var det håp om å få til løsninger på vanskelige spørsmål som ikke hadde vært drøftet, som Jerusalemspørsmålet. Men Camp David-forhandlingene førte ikke fram, og urolighetene på Vestbredden og Gaza startet etter fredagsbønnen på Tempelhøyden 29. september. Det er liten tvil om at Likud-lederen Ariel Sharons provoserende besøk på et av muslimenes aller helligste sted var en utløsende årsak til urolighetene, men frustrasjonen over manglende framskritt i fredsprosessen og fraværet av en bedre livssituasjon for folk flest, var den direkte foranledningen. Utviklingen har vist at ekstreme krefter hos begge parter er i stand til å gjøre hva som helst for å stoppe fredsprosessen.
Jeg har over mange år hatt nær kontakt med partene, og har også besøkt området flere ganger, senest i forrige uke som medlem av Undersøkelseskomiteen som skal granske hendelsene i Midtøsten. Jeg har sett hvordan krisen preger folk, og særlig så jeg det på mitt siste besøk sammen med komiteen for en uke siden. En forverring av levekårene, spesielt for den palestinske befolkningen, redsel og sinne var den rådende stemningen. Men samtidig har den tilspissede situasjonen fått partene til å innse at de står ved kanten av en avgrunn og at fortsatte konfrontasjoner bare vil føre begge utfor avgrunnen. Derfor er det i begges interesse å komme tilbake til forhandlingsbordet. Det foranstående statsministervalget i Israel legger også et ytterligere press på Barak, som uten en fredsavtale vil få vanskeligheter med å bli gjenvalgt. Utviklingen legger også et press på Arafat, spesielt den vanskelige situasjonen i de palestinske områdene.
En svært positiv hendelse denne høsten, har vært det serbiske folks oppgjør med Miloevic-regimets konfrontasjons- og korrupsjonspolitikk. Presidentvalget i slutten av september, der Den demokratiske opposisjonen i Serbia (DOS) og presidentkandidat Kotunica vant valget, var et klart signal om at flertallet i Jugoslavia ønsker demokratisering, økt velstand og tilnærming til de øvrige europeiske land.
Som følge av dette opphevde Norge sammen med de fleste vestlige land sanksjonene mot Jugoslavia, og vi gir nå en omfattende økonomisk bistand til landet. Blant annet gir vi fyringsolje til 18 byer, og vi har også bidratt med barnetrygd til de fattigste familiene. Skal den positive utviklingen i Jugoslavia fortsette, må europeiske og andre land ta et krafttak for å gi befolkningen et bedret livsgrunnlag og demokratiet levevilkår.
Men veien mot demokrati er fortsatt lang for det jugoslaviske folket. Lillejulaften er det serbisk parlamentsvalg. Dette valget vil bli svært avgjørende for utviklingen i Jugoslavia. Serberne står for 90 prosent av befolkningen i Jugoslavia. Skal Kostunica lykkes i å gjennomføre demokratiske reformer i Jugoslavia, er han derfor avhengig av å vinne parlamentsvalget i Serbia. Vi håper og tror at DOS vil gjøre et godt valg, og de siste meningsmålingene tyder på at alliansen vil få godt over 72 prosent av stemmene.
År 2000 ble året da Norge igjen ble valgt inn i Sikkerhetsrådet. Det er 20 år siden sist vi var medlem av Rådet, og det er et viktig arbeid vi over nyttår tar fatt på. Sikkerhetsrådet har en sentral rolle for å ivareta internasjonal fred og sikkerhet.
Også framleggelsen av regjeringens Europamelding har vært en viktig begivenhet i året som har gått. Vi ser i dag konturene av en EU-utvidelse som vil forandre Europakartet. Om få år kan EU bestå av 27 medlemsland, samtidig som samarbeidet innad i EU både utdypes og blir mer omfattende. Dette er en utvikling som vi er nødt til å forholde oss til.
EU-spørsmålet var en av de mange sentrale sakene som sto på dagsordenen under vårt landsmøte i november. Andre sentrale saker som ble drøftet var organiseringen av olje- og gassektoren, og omgjøring av sykehusene til statlige foretak. Jeg synes det var et svært godt landsmøte, og vedtakene som ble fattet var riktige for å sikre fortsatt velferdsutvikling i Norge.
Også budsjettforliket som ble inngått mellom Arbeiderpartiet og sentrumspartiene er et skritt på veien i kampen for en mer rettferdig fordeling. Fortsatt er det store økonomiske forskjeller mellom folk her i landet, noe vi blant annet har sett gjennom de siste ukers oppslag om fattig-Norge. Fortsatt står vi også overfor store internasjonale utfordringer. Dette er mine to viktigste arbeidsoppgaver, som partileder og utenriksminister, og jeg er derfor glad for at regjeringen i disse viktige spørsmålene har hele arbeiderbevegelsen i ryggen.
