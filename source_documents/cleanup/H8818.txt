
01.12.2004
ARBEIDERPARTIETS STORTINGSGRUPPE
AP om vannkraft: Vil sikre offentlig eierskap
Arbeiderpartiet er svært opptatt av at vi beholder det nasjonale og offentlige eierskapet til vannkraft. Vi ser på hjemfallsordingen som det viktigste virkemidlet for å oppnå dette. Nå forventer vi at Regjeringen kommer med et forslag, på bakgrunn av hjemfallsutvalget innstilling, som ivaretar dette. Vi vil ikke risikere et salgsras av offentlig eide vannkraftverk, sier Arbeiderpartiets energipolitiske talsmann, Rolf Terje Klungland.
Arbeiderpartiet er opptatt av at vi finner en løsning innen av EØS-avtalens rammer. Vi forventer at Regjeringen avklarer hvilke modeller som er mulig i forhold til EØS, før den kommer til Stortinget med en sak, sier Klungland.
Han viser til at Regjeringen opprinnelig hadde tenkt å haste et forslag igjennom, uten at et utvalg først jobbet med saken. Jeg er nå glad for at Arbeiderpartiet med flere, presset Regjeringen til å sette ned utvalget. Det gir oss nå et mye bedre beslutningsgrunnlag og vi får anledning til å vurdere hvilke modeller som er mest robuste og hvilke som ivaretar det offentlige eierskapet best. For Arbeiderpartiet er dette en meget viktig sak og vi vil gå svært grundig inn i saken når den kommer til behandling i Stortinget, avslutter Rolf Terje Klungland.
