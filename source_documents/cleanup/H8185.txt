
08.03.2004
Sigbjørn Molvik, medlem av sosialkomiteen på Stortinget (SV)
- Helseforetakene svikter dem med alvorlige psykiske lidelser
Sigbjørn Molvik, medlem av sosialkomiteen på Stortinget for SV er opprørt over de mangler som er avdekket i en tilsynsmelding om psykiatrien som Helsetilsynet har offentliggjort i dag.
- Vi har lenge visst at psykiatrien er nedprioritert, men denne rapporten viser at det står enda dårligere til enn fryktet, sier Molvik, og peker på hvordan psykotiske pasienter og mennesker som har forsøkt å ta sitt eget liv rammes.
Rapporten viser at kvalitetsmangler i rutiner for oppfølging av pasienter, i samhandling mellom akuttinstitusjoner til Distriktspsykiatriske sentra, i oppfyllelse av pasientrettighetsloven og retten til individuell plan går systematisk utover dem som er alvorligst. Det skyldes langt på vei dårlig organisering, men Molvik mener at det også avslører manglende respekt og omtanke for mennesker med psykiatriske lidelser i helseforetaka.
- Det er alarmerende at opptrappingsplanen for psykiatri som Stortinget har vedtatt ikke følges opp, sier Molvik, og mener at helseministeren så langt har bagatellisert situasjonen. SV forventer at både Helsetilsynet og helseministeren nå følger opp dette overfor de regionale helseforetakene, avslutter Molvik.
