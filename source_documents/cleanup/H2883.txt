
Tirsdag 22. oktober 1996
Næringspolitisk talsmann Lars Gunnar Lie (KrF):
BUDSJETTALTERNATIV MED DISTRIKTS- OG NÆRINGSLIVSPROFIL!
- Budsjettalternativet frå Kristeleg Folkeparti er eit handslag til dei små arbeidsintensive verksemdene i distrikta. Det seier KrF sin næringspolitiske talsmann Lars Gunnar Lie i ein kommentar til at Kristeleg Folkeparti sitt alternative budsjett for 1997 vart lagt fram i går.
- Ved å avvise Regjeringa sitt framlegg om å forlenge sjukepengeperioden for verksemdene, og samstundes foreslå å redusere arbeidsgjevaravgifta med 1/2 prosent vil Kristeleg Folkeparti styke næringslivet med omlag 2,5 milliardar kroner. Dette vil gje verksemdene vilkår å arbeide under som vil medføre utviding og skaping av nye arbeidsplassar. Også framlegget om å tillate overavskriving på forsking og utviklingskostander vil verke i samme lei, meiner Lie.
- Heller ikkje primærnæringane er gløymt i budsjettframlegget, ved at kontraheringstilskotet for fornying av fiskeflåten vert styrka med 35 millionar kroner. Dette vil sette fart i fornyinga av fiskeflåten - noko som er svært viktig for å kunne få rekruttering til fiske og for å halde tritt med den teknologiske utviklinga. Likeeins vil styrkinga av Landbruksbanken med 35 millionar kroner etter mi meining vere naudsynt om ikkje investeringane i denne næringa skal stoppe heilt opp, sluttar Lie.
