
21.03.03
Morten Lund (Sp)
Oslo Børs og Verdipapirsentralen kan bli svensk: BONDEANGER I FREMSKRITTSPARTIET?
[Pressemeldingen er en kommentar til bl.a. 21.03.03 utgaven av Dagens Næringsliv.]
Fremskrittspartiet var ivrige pådrivere da Oslo Børs og Verdipapirsentralen
ble omdannet til aksjeselskap og privatisert i 2001 og 2002. Det manglet ikke på advarsler fra de som bl.a. fryktet for at disse institusjonene raskt kunne bli en bit av utenlandske verdipapirselskaper.
Siv Jensens bekymring i Dagens Næringsliv i dag baserer seg på rykter om at svensker gjennom aksjekjøp har planer om å lage felles nordisk selskap. Hun oppfordrer norske aktører om ikke å selge til svenskene, og åpner endog for at de som lover dette kan få eie flere aksjer enn loven tillater. -Dette kaller jeg dobbelmoral og lureri. Advarslene var tydelige nok da Finanskomiteen behandla disse sakene. De som på sikt ønsket store nordiske selskap, la ikke skjul på det. De som mente at disse ville få viljen sin fort, har nå fått rett. Siv Jensen var bare opptatt av at prisen for aksjene skulle bli høg nok, og at minst mulig av salgssummen skulle komme statskassen til gode.
Senterpartiet, Sosialistisk Venstreparti og Arbeiderpartiet gikk mot omdanning til almenaksjeselskap for Verdipapirsentralen. Bare Sp og SV gikk mot omdanning og privatisering av Oslo Børs. Arbeiderpartiets støttet dette forslag som var fremmet mens de hadde finansministeren.
Senterpartiet vil støtte et eventuelt initiativ fra Siv Jensen om å innføre regler for omsetning av aksjene i disse selskapene som hindrer utflagging. -Jeg tror vel ikke slike forslag vil komme. Jensens utspill ligner på den ansvarsfraskrivelse som vi har sett fra de som oppfordrer kjøpmenn til å ikke selge rusbrus etter at de i Stortinget har bestemt at dette er en lovlig vare i matbutikkene. Jeg synes det er feigt å la andre ta ansvaret for at egne standpunkt ikke skal få de uheldige følger som de åpenbart har.
