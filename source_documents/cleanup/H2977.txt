
25.02.97
Kjell Magne Bondevik, KrFs parlamentariske leder
om innvandringsmeldingen
INNVANDRERNE MÅ FÅ MER INNFØRING
I NORSK SPRÅK OG LOVGIVNING
- KrF mener Regjeringens stortingsmelding om integrering av
innvandrere vil danne grunnlaget for en nødvendig debatt i mer rolige former enn hva en hektisk valgkamp gir mulighet for.
KrF er enig i at norskopplæring, kvalifisering for arbeidslivet og kamp mot
rasisme er hovedoppgaver. Men KrF vil legge mer vekt på at innvandrere må få mer innføring i norsk lovgivning og skikk og bruk enn hva Regjeringen synes å legge opp til.
Dette sier KrFs parlamentariske leder, Kjell Magne Bondevik, i en
kommentar til Regjeringens stortingsmelding om integrering av innvandrere.
- Innvandrere fra fremmede kulturer skal ikke bli "norske som oss", de skal
få være seg selv. Men de må tilpasse seg norske forhold og krav.
Styrket norskopplæring er nødvendig for en vellykket integrering.
KrF har foreslått at det foretas en gjennomgang av kriteriene for
innvandrernes kompetanse med sikte på en bedre tilpasning til norsk
arbeidsliv.
Mange innvandrere opplever utstøting i arbeidslivet. "Fadderordninger" og
andre tiltak kan motvirke dette.
Et kristent syn på menneskeverdet betyr kamp mot rasisme. Her kan
Norge samordne flere tiltak med de øvrige nordiske land og med europeiske kampanjer.
