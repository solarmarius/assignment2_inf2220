
31.05.2005
Magnar Bergo, stortingsrepresentant for SV
Sikrer åndsverk i en digital frAmtid
- Ved behandling av åndsverksloven har SV bidratt til å få på plass et lovverk som sikrer opphavrettigheter i en framtid hvor åndsverk oftere enn før vil nå ut til brukere via ny informasjonsteknologi, sier Magnar Bergo, stortingsrepresentant for SV og medlem av kulturkomiteen.
Bergo presiserer at ingen partier har gått så langt som Regjeringen ønsket, men alle partier er enige om at det vil bli behov for revidering av åndsverksloven i nærmeste framtid, fordi vi er i begynnelsen av en uoversiktlig utvikling.
Sammen med flertallet gikk SV ikke inn for å innføre ordninger nå som ville pålagt bibliotekene å ha systemer som skiller mellom utskrifter fra internett og utskrifter fra digitale samlinger.
- I utgangspunktet bør bibliotekbrukere kunne ta papirutskrifter av digitalisert materiale fra bibliotekenes samlinger, på lik linje med fotokopier fra samme verk. Men vi må her følge utviklingen nøye. Får slike utskrifter et større omfang enn det nå ser ut til må det innføres nye tiltak, sier Bergo.
Bergo beklager at SV ikke fikk flertall for å pålegge Regjeringen å overvåke utviklingen og vurdere tiltak som kan sikre opphavsrettigheter dersom utskriftsproblematikken får et visst omfang. Bergo fremhever derfor at SV vil, på eget initiativ, følge utviklingen og i samarbeid med de berørte parter vurdere nye forslag.
-I denne sammenheng er det også viktig for opphavsretthaverne at vi opprettholder bestemmelsen om at digitalisering i bibliotek kun kan skje der originaleksemplarer ikke er å få kjøpt i ordinær handel, og at det enkelte biblioteket kun kan fremstille digitale kopier på bakgrunn av originaler som det enkelte bibliotek allerede har i sine samlinger. Den digitale kopien skal fortsatt kun tillates brukt innenfor det enkelte biblioteks eget fysiske lokale, sier Magnar Bergo.
Hensynet til opphavsrettshaverne gjorde at SV bidro til å få på plass DRM-systemer som sikrer tillatelse og eventuelle vederlag for bruk av åndsverk. Det er en stor svakhet med loven at dette systemet samtidig favoriserer de store markedsaktørenes avspillingsutstyr. SV vil at tilgangen til mediaavspilling skal være den samme for alle plattformbrukere. SV la derfor inn et forslag om å be regjeringen utarbeide forslag som bryter ned plattformbarrierene som brukerne opplever for å kunne benytte avspillere på internett. Forslaget fikk ikke flertall.
- Både kulturlivet, brukerne og norsk ikt-industri ville vært tjent med at et slikt forslag ble vedtatt. Men SV vil reise forslaget på nytt etter valget, avslutter Bergo.
