
03.06.2004
Heikki Holmås, saksordfører for boligmeldingen og stortingsrepresentant for SV
En svært usosial boligpolitikk
I dag avga kommunalkomiteen på Stortinget sin innstilling om hvordan boligpolitikken skal se ut i årene fremover. Saksordfører for stortingsmeldingen, Heikki Holmås mener at stortingsflertallet med regjeringspartiene og Frp, har fått gjennomslag for en svært usosial boligpolitikk.
- Regjeringen vil blant annet kutte i støtten til bygging av billige utleieboliger for ungdom, mens SV vil bygge flere og billigere utleieboliger for ungdom og vanskeligstilte. Boligpolitikken viser tydelig forskjellen på høyrepolitikk og velferdspolitikk, sier Heikki Holmås, stortingsrepresentant for SV.
Holmås mener arbeidet med boligmeldingen har vist at det er behov for å iverksette tiltak som øker den sosiale profilen på boligbyggingen. Et av de tiltakene SV foreslår er at det etableres en egen lov for ikke-kommersielle utleieboliger.
- En slik lov vil sørge for at kommunene som bygger og drive utleieboliger ikke skal kunne gjøre dette for å tjene penger på ungdom og vanskeligstilte, sier Heikki Holmås.
Holmås mener bostøtteordningen også må utvides til å omfatte enslige med lav inntekt. Dette fordi det uten tvil er slik at også enslige sliter med å få økonomien til å strekke til, og på det boligmarkedet vi i dag har, spesielt i byene, kan det være høyst problematisk å være enslig og skulle klare bokostnadene på en inntekt. Holmås mener også Husbanken må få tryggere rammer og mer forutsigbarhet.
- Som et grep for å gi tryggere rammer og mer forutsigbarhet foreslår også SV i boligmeldingen at Husbanken i hovedsak tar i bruk fastrente. På denne måten også sikrer muligheten for en større trygghet for de som tar opp boliglån, sier Heikki Holmås.
