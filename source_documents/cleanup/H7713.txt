
2003-2007
Troms Venstres Fylkestings valgs program
Mer frihet - mer ansvar
1. Venstres verdigrunnlag
Venstre vil ha et sosialliberalt Norge. Mer frihet og mer ansvar gir et bedre samfunn.
Utgangspunktet er det enkelte menneske, ikke grupper eller systemer. Samtidig må vi finne gode fellesskapsløsninger som ivaretar både friheten og ansvaret. Dette er Venstres grunnidé: Personlig frihet og sosialt ansvar.
2. Forvaltningen og folkestyret
Troms Venstre vil:
 Arbeide for et åpent og inkluderende demokrati, hvor innbyggerne har reell innflytelse over beslutninger som tas.
 Arbeide for en demokratisering av deler av den statlige regionale forvaltning, ved at disse underordnes et regionalt folkevalgt organ.
 Arbeide for økt delegering av beslutninger fra departement og direktorat for slik å sikre at beslutninger tas nærmest mulig brukeren, og for slik å sikre en høyere andel av statlige arbeidsplasser i regionen.
 Arbeide for et slagkraftig folkevalgt regionalt organ ved å vurdere sammenslåing av de tre nordligste fylkene.
3. Nærings- og regionalpolitikk
Bosetningen i Troms har gjennom alle tider vært basert på uttak og foredling av det naturen høster. Primærnæringene gir i dag færre arbeidsplasser, og kravet til omstilling er økende. For å tilpasse seg de krav markedet og fremtidige arbeidstakere stiller vil Venstre arbeide for økt satsing på forskning, bearbeiding og koblinger mellom næringsliv og forskningsinstitusjoner.
Troms Venstre er opptatt av små- og mellomstore bedrifter gis gode rammebetingelser. En aktiv distriktspolitikk forutsetter først og fremst gode rammebetingelser for det lokale næringsliv. For Venstre er omtanken til de mindre bedriftene også et demokratispørsmål.
Med et variert næringsliv spres beslutninger. Det skal være mulig å etablere nye bedrifter, det skal være mulig for lokalt eide bedrifter å overleve, og det skal være mulig å være deltager i næringslivet uten at man har store konsern i ryggen.
Regionalpolitikken
Troms Venstre vil:
 Arbeide for å videreutvikle byene i fylket til kompetansebaserte senter som i et tett og fruktbart samarbeide med omlandet sikrer utvikling og omstilling.
 Arbeide for at offentlige serviceoppgaver fortsatt blir lokalisert til distriktene.
 Arbeide for at byene tar et større ansvar for sitt omland.
 Arbeide for en styrking av høykompetansebaserte arbeidsplasser i fylket.
 Arbeide for å legge til rette for små- og mellomstore bedrifter.
Fiskeri- og havbruksnæringen
Troms Venstre vil:
 Arbeide for at Troms også i fremtiden skal være et av de tyngste fiskerifylkene i Norge.
 Arbeide for økt satsing på fiskeriforskning i landsdelen.
 Tilrettelegge for økt satsing på oppdrett av nye arter og økt bearbeiding av råstoffet.
 Være en pådriver for å styrke fylkets arbeide for økt rekruttering til næringen.
 Arbeide for å bedre muligheten til kombinasjonsdrift i områder med sterk tradisjon for slike driftsmåter.
 Prioritere havneutbygginger i tilknytning til bearbedingsbedrifter.
Landbruk/ naturbruk
Troms Venstre vil:
 Stimulere til økt produksjon med basis i vår natur.
 Gå inn for at det utvikles et forsknings- og undervisningstilbud innenfor Arktisk Naturbruk ved Universitetet i Tromsø.
 Arbeide for at forvaltningen av våre rovdyr reduserer skadeomfanget i fylket, og at skadeserstatningen skal omfatte det faktiske tap som dyreeierne måtte få.
 Stimulere til økt uttak av skog og at en større del av virket blir foredlet.
 Arbeide for en større satsing på utvikling av såvel tradisjonelle- som nye nærings-kombinasjoner.
 Arbeide for ordninger som sikrer ungdom som ønsker å etablere seg i landbruket med drivverdige eiendommer.
 Stimulere til en bedre organisering av utmarka, slik at en gjennom samarbeide kan få en bedre forvaltning av ressursene, samtidig som at organisering og tilrettelegging vil kunne gi et bedre tilbud til de som ønsker å bruke naturen til rekreasjon.
Reiseliv
Reiseliv og turisme gir arbeidsplasser. Naturen i Troms byr på fine opplevelsesmuligheter. Kultur og lokalt særpreg må være en del av dette. Troms Venstre mener at naturturisme er positivt fordi folk behøver naturnærhet, men også fordi det øker miljøoppmerksomheten både hos turister og vertskap.
Troms Venstre vil at:
 Troms skal ha få, men dyktige destinasjonsselskap som står i nasjonale og internasjonale nettverk.
 de offentlige myndigheter skal samarbeide med privat reiselivsnæring.
 naturferietilbud og markedsføring bør samordnes mellom private, fylkeskommunen og kommunene.
 vegene skal ha gode rasteplasser med tilgjengelige toalett og søppelholdere.
 informasjon om turistmål og miljøvern må forefinnes på flere språk enn i dag.
 det skal settes opp avgiftsfrie tømmeordninger for bobiler.
 skilting skal være tydelig og nasjonale begrep og navn skal gå foran engelske.
 alle turistanlegg skal være tilgjengelige også for funksjonshemmede.
 Lofast må snarest gjennomføres.
 Det skal være et mål å holde senjafergene og "ytre riksveg" i turistsesongen.
Verkstedindustrien
Verkstedindustrien bidrar til viktig kompetanse i landsdelen, og gir grunnlag for arbeid i en rekke deler av fylket. Troms Venstre ser at det er sterke bånd mellom verkstedindustrien, fiskeri- og havbruksnæringen og skipsfartsnæringen. Skal Troms være ledende på næringsvirksomhet på kyst- og hav, er det viktig at vi opprettholder en total kompetanse på disse områdene. Arbeidet med styrking av verkstedindustrien i fylket og i tilgrensende regioner må derfor fortsette på et aktivt nivå.
Troms Venstre vil:
 ha en styrket verkstedindustri for kystnæringene
 styrke fagutdanningen og forskningen for industrien
4. Samferdselspolitikken
God samferdsel er avgjørende både for næring og bosetting. Venstre vil ha hele landet i bruk.
Troms Venstre vil:
 Prioritere vedlikeholdsarbeid, rassikring og trafikksikkerhet.
 Stimulere til nytenkning når det gjelder finansiering av vegutbygging, for slik å sikre nybyggingsprosjekter.
 Arbeide aktivt opp mot sentrale myndigheter for å øke bevilgningene til vegutbygging.
 Vil arbeide for å få realisert Ryaforbindelsen, Bjarkøyforbindelene og Kveøyforbindelsen gjennom bruk av fergesubsidier.
 Investering i rassikring er investering i næringsutvikling.
 Venstre vil gå inn for å få til et mer enhetlig ansvar for vegnettet.
Kollektivtransport
Troms Venstre vil:
 Vil fortsatt gå inn for å styrke det kollektive transporttilbudet. Av miljømessige grunner er det viktig å redusere privatbilismen i byene og tettbygde strøk. Samtidig er det viktig å sørge for et godt kollektivtilbud for befolkningen i distriktene.
 At billettprisene holdes på et slikt nivå at det blir lønnsomt å benytte kollektiv transport.
 At transportmidlene for personbefordring blir slik utformet og utstyrt at de kan benyttes av alle kategorier reisende- og sterkt bevegelseshemmede.
 At TT-ordningen for funksjonshemmede med behov for spesialtransport gis et forsvarlig økonomisk driftsgrunnlag.
 At hurtigbåtrutene tilpasses slik at man sikrer et godt tilbud mellom de største sentrene i fylket (Tromsø - Finnsnes - Harstad), men også slik at distriktsbefolkningen får gode kommunikasjoner.
 At rutetabeller mellom ulike kommunikasjonsmidler samordnes bedre.
Havneutbygginger
Troms Venstre vil arbeide for:
 En fornuftig og fremtidsrettet havneutbygging, som tar sikte på at en økende andel av godstransport, transporteres sjøveien.
 Havneutbygging er en viktig rammebetingelse for fylkets næringsliv
 Troms Venstre vil arbeide for at utbygging av intermodal knutepunktshavn for container i Tromsø blir sentral i samferdselssystemet i Troms. Regional havn i Harstad må videreutvikles.
 Å bedre trafikksikkerheten til sjøs ved at det utarbeides oppdaterte kartverk og bedre sikring på kysten.
 At sikring av skipsledene i Troms må iverksettes snarest.
 Å innføre tvungen losplikt innenfor grunnlinja langs hele kysten for utenlandske fartøyer og norske fartøyer over 300 brt. som fører forurensende last.
Jernbane- og flytilbud
 Fortsatt arbeide for Nord-Norgebanen
 Forsatt arbeide for et styrket rutetilbud over Sørkjosen Lufthavn, Harstad - Narvik lufthavn Evenes og Bardufoss Lufthavn.
 Salg av TFDS-aksjer.
5. Kompetansefylket
Mer frihet - mer ansvar - mer trivsel
Venstre ønsker at visjonen om Kompetansefylket Troms framfor alt skal realiseres gjennom våre videregående skoler, som fylkeskommunen har ansvaret for.
Venstre ønsker at skolene skal få være selvstyrte, i samspill mellom lærere, foreldre, elever og folkevalgte. Et engasjert nærmiljø og tett samspill med samfunnet rundt er nødvendig for en god skole, og da må det gis tillit til at viktige beslutninger kan tas av de daglige brukerne og lederne av skolen. Da kan lokal skaperkraft slippes fri.
Venstre ønsker fortsatt nasjonale rammer for skolens innhold, men skolene må få ressurser til å utnytte det spillerom som fins innenfor disse rammene. Venstre vil gi lærerne større tillit som skapende pedagoger og kunnskapsformidlere. Venstre vil også gi mulighet til fornyelse for lærere, der man etter et visst antall år kan få permisjon for å ta videre utdannelse eller praktisere i annet arbeid som øker kunnskapen om samfunnet utenfor skolen.
Det videregående skoletilbudet må være et bidrag til å øke ungdoms valgfrihet. Venstre støtter prinsippet om fritt skolevalg. Det er likevel viktig for Venstre at ungdom skal ha muligheten til å bo hjemme, derfor ønsker Venstre fortsatt desentraliserte skoler.
Forpliktende satsing på skolen
Venstre vil sette grunnskolen og videregående opplæring fremst i prioriteringen av kommunale og fylkeskommunale oppgaver, og gjøre skole- og utdanningspolitikk til hovedsak i prioriteringene av kommunale og fylkeskommunale midler i de kommende årene. Økt ressurstilgang til skolen er viktig og nødvendig. Uten forpliktende satsing på skolen er ikke dette mulig.
Venstre lover en forpliktende satsing på skolen.
Troms Venstre vil:
 Arbeide for økt satsing på etterutdanning av lærerne, slik at skoleverket til enhver tid har faglig sterke og godt kvalifiserte lærere.
 Arbeide for at skolene blir mer selvstyrte
 Arbeide for at skolene blir mindre byråkratiske, slik at de kan konsentrere seg om sine primæroppgaver
 Tilrettelegge for høgere utdanning i fylket, og arbeide for at Universitetet i Tromsø og høgskolene i Tromsø og Harstad gis muligheter for økt utbygging.
 Sikre et fruktbart samarbeid mellom høgere utdanningsinstitusjoner, forskningsinstitusjoner, næringslivet og de videregående skolene med sikte på å etablere gode tilbud innen etter- og videreutdanning.
 Fortsatt arbeide aktivt for Flyskolen på Bardufoss.
6. Helse og sosialsektoren
Venstre vil at syke mennesker uansett alder, får nødvendig behandling og hjelp. Når mennesker med alvorlige lidelser må stå i kø for å få behandling, er det et signal om at noe er galt i vårt velferdssamfunn. Ti års erfaringer med store bevilgninger til helsesektoren har vist at økonomiske ressurser alene ikke alltid fører til et bedre helsevesen. Det er en urettferdig skjevfordeling av medisinsk kompetanse i landet der Nord-Norge har store mangler. Pasienten står i sentrum for Troms Venstre helsepolitikk. Troms Venstre vil derfor arbeide intensivt for å styrke pasienters rettigheter, tilbud til behandling og avbyråkratisering av helsevesenet.
Sykehusstriden
Venstre var uenig i sykehusreformen og stemte i mot foretaksmodellen, både lokalt og sentralt. Etter vår oppfatning må lokal/regionalpolitikere som representant for folket inn i styrerommet. I dag er styret representanter for statsråden. Det er viktig at økonomien i sykehusene styrkes og at lokale gode tilbud opprettholdes. Åpenhet i styrearbeidet vil fortsatt være en fanesak. Ansatte må delta i debatten om både helsetilbudet og egen arbeidsplass uten frykt for egen framtid.
7. Kulturpolitikken
Med et godt kulturtilbud blir vårt liv rikere og mer meningsfullt.
Kultur og næring
Troms Venstre vil være bevisst at en stor del av kulturpolitikken også er næringspolitikk: Musikk, teater, billedkunst, handverk, husflid/duodji. Troms Venstre vil fremheve profesjonelt samarbeid i Nord-Norge. De 3 nordnorske fylkene må fortsette å samarbeide tett om de tyngste kulturinstitusjonene inntil fylkene blir en region. I Troms må vi særlig støtte opp om fyrtårn-institusjoner som Festspillene i Nord-Norge, Hålogaland Teater, Tromsø symfoniorkester og galleriene.
Muséer
Troms Venstre ønsker å bidra til fortsatt vekst innenfor museumsområdet i Troms. Konsolidering av museene og tilføring av høy faglighet har bidratt til at vi kan bevare våre gamle gjenstander og bygninger. Museumsansatte har også kompetanse til formidling av historia og kulturminnene som gjør at de fortsatt blir en del av våre liv. Troms Venstre vil også støtte det frivillige historiearbeidet og kulturminnearbeidet som alltid har holdt våre tradisjoner levende.
Idrett
Idrett er viktig både som kultur og for helse. Derfor er det viktig med et bredt og mangfoldig idrettstilbud med fokus på breddeidrett. Det gjøres stor dugnadsinnsats også innen dette kulturfeltet, både på topp- og breddenivå, og fylkeskommunen må støtte opp om dette frivillige arbeidet til fysisk fostring, trivsel og utvikling. Troms Venstre mener det offentlige må gjøre særskilte tiltak for å få en større grad av fysisk og mentalt hemmede med i idrettsaktiviteter og -arbeid. Fylkeskommunen må ha et tett og tillitsfullt samarbeid med Troms idrettskrets.
Flerkulturelt
Troms har til alle tider vært et multikulturelt samfunn. Samisk og kvensk kultur i Norge må rehabiliteres og utvikles. Slike kulturtilbud er for det første viktig for samenes og kvenenes identitet, og for det andre viktig for andre nordmenn, slik at vi i økende grad lærer av og blir bevisst vår mangfoldige kulturarv, særegenheter og fellestrekk. Midler til integreringsarbeid må tilføres idrettslagene, slik at innvandrere kan møte nye medborgere i idrett, lek og organisasjonsarbeid.
Bibliotekene
Venstre ønsker å understreke bibliotekenes rolle som kultursentrum og som kompetanseformidler. Bibliotekene vil få en stadig viktigere rolle i kunnskapssamfunnet og må rustes opp til å møte morgendagens krav til formidling av informasjon, kunst og kompetanse. I fylkeskommunens nye rolle må fylkesbiblioteket bidra sterkt til å styrke kommunebibliotekene gjennom fellestiltak og samarbeid.
8. Miljø og ressurser
Venstre er miljøgarantisten i norsk politikk. God miljøpolitikk er også god næringspolitikk. Venstre er opptatt av ei bærekraftig utvikling og vil aldri la kortsiktig økonomiske interesser skape alvorlige miljøkonsekvenser for framtida. Derfor vil Troms Venstre sette svært høye miljøkrav til en eventuell oljeutvinning i Barentshavet. Ingen utvinning før en grundig analyse konkluderer med at det ikke medfører miljømessige farer.
Stoppe forurensingstrusselen
Fortsatt er atomtrusselen og forurensningstrusselen fra øst en miljøpolitiske utfordring. Troms Venstre vil som naboregion i nord bidra aktivt i arbeidet for å redusere denne faren fra øst. Barentssamarbeidet og bilaterale avtaler mellom Norge og Russland er sentralt i dette arbeidet. Likeledes vil Troms Venstre også for framtida rope opp mot snikende miljøtrusler som utslipp fra Sellafield.
Troms Venstre er svært bekymret for oljetransporten langs kysten. For å hindre en miljøkatastrofe i nord, må vi gjennom internasjonalt samarbeid og lovverk sette en høy minstestandard for transport av olje og annen miljøfarlig last og arbeide for høy ulykkesberedskap og bedre kystovervåking.
Lufta er for alle
Innenfor samferdsel vil Troms Venstre fortsette å jobbe for kollektivløsninger. Byene må få mer rom for mennesker, renere luft og mindre støy. Likeledes må vi sørge for å holde motorfrie friluftsområder, noe som i framtida vil få stadig større betydning både for allminnelig rekreasjon og turisme.
Mer frihet -mer ansvar
Lokale myndigheter må få større mulighet til å forvalte egne naturområder og naturressurser. En slik overføring av myndighet vil gi lokalt ansvar, egen ambisjon og eierskap til utfordringa om ei bærekraftig utvikling til alles beste. I saker av viktig nasjonal betydning må avgjørelser fortsatt tas på nasjonalt nivå. Troms Venstre mener at kommunalt og fylkeseide vannverk og bergverk må tolkes som nasjonalt eide. Derfor vil vi hevde at hjemfall til staten er unødvendig for å beholde nasjonalt eierskap til ressursene.
Kulturminnevern
Den som skal ha lokal frihet, må også ha lokalt ansvar når vekst skal veies mot vern. For å sikre viktige kulturminner i fylkeskommunen må midler til kompetanse og formidling økes. Troms Venstre mener at programmet Kultur i skolen vil være et viktig verktøy også for kulturminneformidlinga, som skaper bevissthet og eierskap til kulturminnene. Fylkeskommunen og kommunene må i sitt samarbeid om regional utvikling sikre at vi har fortida med oss inn i framtida. Troms Venstre ønsker solide museumsregioner som kan være faglige motorer i kulturminnevernet og støtte kommuneadministrasjonene i plan- og reguleringsarbeid.
Troms Venstre vil:
 Arbeide for at atomtrusselen og miljøtrusselen fra øst blir møtt på en aktiv måte, og vil arbeide intensivt med denne problemstillingen.
 Arbeide for at alle deltar i en nasjonal miljødugnad gjennom Lokal Agenda 21.
 Arbeide for at lokale myndigheter gis mulighet til i større grad å forvalte egne naturområder og naturressurser.
 Arbeide for en gjensidig forståelse mellom verneinteresser og bruk av kystområdene.
 Styrke fylkeskommunens rolle som koordinator i miljøvernarbeidet.
9. Forsvaret
Troms som kjerneområde for Forsvaret
Forsvaret må fortsatt ha sin plass i Troms.
Lokalsamfunnet i Troms og Forsvaret har tilpasset seg hverandre, i all hovedsak på en positiv måte. Denne erfaringa og det faktum at svært mange forsvarsanlegg og -områder er anlagt for militær utdanning og øvelser, gjør at det nasjonalt sett vil være riktig å satse på de store investeringer som allerede er gjort. Derfor mener Troms Venstre at hærens kjerneområde i Norge fortsatt bør være indre Troms, selv om Forsvaret nå også skal være et reaksjonsforsvar for internasjonal tjeneste.
Samarbeidsavtale
Troms Venstre ønsker også å legge til rette for tilbeordrede forsvarsfamilier og gi soldatene ei aktiv fritid og en god opplevelse av regionen under utdanninga. For å utnytte samfunnsressursene best mulig, må fylkeskommunen og kommunene inngå sivilt-militært samarbeid med Forsvaret på felles interesseområder. Troms Venstre vil derfor gå inn for en egen samarbeidsavtale mellom Fylkeskommunen og Forsvaret i Troms.
Troms Venstre vil:
 At utdanning av soldater fortsatt skal foregå i Troms
 Legge til rette for forsvarsfamilier
 Ha samarbeidsavtale mellom fylkeskommunen og Forsvaret
