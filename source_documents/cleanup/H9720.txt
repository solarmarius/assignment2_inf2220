
Oslo, 10. november 2005
VENSTRE
- Trist dag for småbedrifter og forskning
Kommentar til Stoltenberg-regjeringens forslag til endringer i statsbudsjettet for 2006
- Dette er en trist dag for norske gründere og småbedrifter, sier Lars Sponheim i en første kommentar til forslaget til statsbudsjett for 2006. - I tillegg velger regjeringen å sende et dramatisk signal til forsknings-Norge om at regjeringen ikke prioriterer langsiktig forskning og nyskapning, fortsette Sponheim.
- Skatteskjerpelser på 6,4 mrd med høyere formueskatt, redusert lønnsfradrag og økt marginalskatt på arbeidsinntekt bidrar ikke til økt nyskapningen og etablering av nye bedrifter og arbeidsplasser, uttaler Sponheim.
Sponheim mener særlig forslaget til skatteopplegg i budsjettet er svakt. - Når Regjeringen foreslår å øke marginalskatten på lønnsinntekter til 55% er dette med på å true hele grunnlaget for en flatere og enklere skattemodell. Dette åpner for nye skattetilpassninger, slik vi hadde med den småbedriftsfiendtlige delingsmodellen, sier Sponheim.
Forslaget til statsbudsjett innebærer også en skatteskjerpelse for vanlige lønnsinntekter stikk i strid med hva finansminister Halvorsen har lovet. - Når minstefradraget foreslås redusert med 2.500 i forhold til Samarbeidsregjeringens opplegg, sier det seg selv at dette rammer personer med vanlig lønnsinntekt, sier Sponheim.
På toppen av det hele innfrir ikke SV sitt eneste løfte til norske bedrifter, nemlig økte avskrivningssatser. - Finansminister Kristin Halvorsen bryter sitt eneste løfte til bedriftene når hun velger å reversere Samarbeidsregjeringens forslag om å øke avskriningssatsene fra 20~% til 25 %, fortsetter Sponheim.
Reduksjonen i forskningsfondet på 25 mrd. kroner betyr en årlig reduksjon på 1 mrd. til forskning. - Der hvor Samarbeidsregjeringen la opp til å endelig å bringe Norge opp på OECD-nivå på forskning, viser Stoltenberg-regjeringen ingen langsiktighet i forskningspolitikken, sier Sponheim.
Sponheim er ikke overrakset over at fagforeningsfradraget foreslås økt med over
30 % til 2250 kroner. - At Regjeringen foreslår å bruke 115 millioner på å tilfredsstille LO ser jeg på som en tilbakebetaling av gammel valgkampstøtte. Her får LO betalt for sin lange valgkamp, avslutter Sponheim.
