
10. mai 2001
Hilde Charlotte Solheim
Feministbrev
Utgivelsen av dokumentarboka «Råtekst» vakte stor oppmerksomhet når den ble utgitt. En av redaktørene for boken, Hilde Charlotte Solheim, har skrevet feministbrev 10. mai 2001. - Feminister ut av skapet er hennes budskap.
Kjære feminist!
«Så flott navn dere har», sa jeg da jeg intervjuet lederen for Arbeidsmandsforbundet i går.
«Synes du det, du som er ung kvinne», lurte han på.
Spør noen hva jeg synes om at Fremskrittspartiet insisterer på å kalle lederen sin for formann, synes jeg det er dustete og misforstått tradisjonalisme. Det er altfor mye makt i språk til at man skal være ukritisk til kjønnsdiskriminerende bruk av ord og begreper. Og det er klart:
Når Arbeidsmandsforbundet faktisk organiserer 7.000 av vår tids virkelige arbeidere, nemlig renholdere - som oftest er kvinner - kan det tradisjonsrike navnet være misvisende.
Men hvor prinsipiell skal en feminist være? Hvor langt inn i hverdagen skal vi ta med oss kravene og de kritiske bemerkningene? Mitt svar er at vi ofte skal ta det med oss med mye lenger enn vi gjør i dag. Jeg kjenner mange jenter som er sterkt engasjert i feministisk diskusjon med venninner, men som forandrer seg med en gang de er i rom med noen menn. Og jeg er ikke alltid så mye bedre selv. Vi er altfor ofte for pysete eller late til å si fra. Sexistiske bemerkninger fra menn (og kvinner) florerer i nesten alle miljøer jeg er innom. Heldigvis ikke fra alle, men fra deprimerende mange, og overraskende nok fra mange som burde vite bedre. Nesten alltid får disse små uttrykkene for kvinnefiendtlige holdninger passere. Mange av oss som er kjent som «kranglete feminist-damer» slipper også mye forbi ubemerket, fordi vi ikke orker å alltid være den som sier fra. Neste gang noen rakker ned på kvinner som får lederverv, fordi de er kvinner, argumenterer mot kjønnskvotering av ledere fordi de kjenner én dårlig kvinnelig sjef (!), eller lirer av seg noe annet dumt, så si fra! Det føles godt etterpå.
Mange tøffe damer med holdninger som passer godt inn i feminismen vil selv tone ned at de er feminister. De har valgt en strategi hvor de ikke vil ha belastningen det kan være å være erklært feminist, og konsentrerer seg heller om å få ting gjort. Jeg synes dette er synd, men skjønner hvorfor det er blitt sånn. Feminisme er dessverre fortsatt et skjellsord i mange kretser. Jeg tror den eneste måten å forandre på det er at mange flere flinke og fornuftige damer kommer ut av skapet, og at vi som alt er ute, tør å si fra enda oftere. (At en del smarte og tøffe damer selv tror på mytene, og faktisk synes feminisme er skumle og negative greier, er en annen sak. Kan de fortsatt være forbilder, når de slakter feminismen og feminister? Jeg er i tvil ...)
Helle Vaagland og jeg har brukt uttrykket «skapfeminist» mange ganger når vi har snakket om boka Råtekst som vi redigerte i 1999. Hver gang noen av dem som har levd i skjul kommer ut av skapet er jeg veldig glad. Vi «outet» til og med en kvinnelig NHO-direktør som feminist på Dagsnytt 18 en gang!
En som aldri tok turen inn i skapet, er nyvalgt LO-leder Gerd-Liv Valla. I sin innledning til LO-kongressens prinsippdebatt sa hun soleklart fra hvor hun står i likestillingssaker og som feminist. Tenk på betydningen av at Norges viktigste yrkestakerorganisasjon ikke bare er kvinne, men også en feminist som tør å si fra!
På LO-kongressens presserom satt jeg på et tidspunkt som eneste kvinne blant 17 (kjederøykende) mannlige journalistkolleger. Da de samme journalistgutta skulle framføre avskjedssangen til Yngve Hågensen, hadde de glemt å få med seg de to unge jentene som jobbet med å dekke kongressen. (Vi kom oss med på scenen, og tok imot all ros for sangen etterpå med en største selvfølgelighet.)
Som redaktør for Råtekst deltok jeg i debatter om feminisme og likestilling landet rundt. Jeg var på TV, i radio og i aviser og hadde mine «15 minutters berømmelse». I dag debatterer jeg feminisme jevnlig med mine mailvenninner. Jeg jobber i en kvinneledet avis med god profil på likestillingssaker. Jeg har funnet er hverdagsfeminisme jeg trives med.
Egentlig tror jeg artiklene jeg skriver i Dagsavisen har større betydning enn noe jeg har utrettet på et debattpodium.
Jeg tror nemlig mye av det viktigste vi gjør som feminister skjer i hverdagen. Og jeg tror kvinnegruppa Ottar tar feil når de påstår i sitt magasin for 2001 at de «nye feministene» (er vi annerledes fra «de gamle»?) er blitt usynlige, og at det er lenge siden de har hørt noe fra vår kant. Ser Ottar og andre litt bedre etter, ser man at det blir flere av oss. At vi sier fra stadig oftere, og at mye av det positive de hører i samfunnet kommer nettopp fra unge jenter som har tatt med seg feminismen inn i hverdagen.
