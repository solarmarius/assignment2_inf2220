
03.06.02
Senterpartiet
AKSJON FOR DE KOMMUNALE VELFERDSTILBUDENE:
Sp-ordførere: - Regjeringen lurer folk og jukser kommunene
- Regjeringen og Stortinget lurer folk og jukser kommunene. Dette skjer dersom kommunene ikke får midler til gjennomføring av de løfter som rikspoltikerene har gitt på vegne av kommunepolitikerne. Disse løftene kommer ofte om satsing på skolen, om forsert barnehageutbygging og lave betalingssatser, økt kvalitet og bedre dekning innen eldreomsorg, sa Maritta Ohrstrand, ordfører i Frei kommune til kommunalminister Erna Solberg under overlevering av et kommuneopprop i dag.
Med oppropet fulgte det også en skarpslipt øks til kommunalminsteren. - Skal det kuttes og hogges mer i kommunenes budsjetter, sa må statsråden blinke trærne og stå for hogsten selv, sa Ohrstand.
Maritta Ohrstrand talte på vegne av 80 Senterpartiordførere, fylkesordførere og noen fra andre partier som i dag var samlet i Oslo for å aksjonere for de kommunale velferdstilbudene. I oppropet som ble overlevert til kommunalministeren bes det bl a om 2 milliarder mer i frie inntekter til kommunesektoren, fondsavsetninger for kommunesektorens langsikte pensjonsforpliktelser og 1,7 mrd. kr.til å å gjennomføre sluttoppgjør til fylkeskommunene for sykehusreformen. Oppropet ble også overlevert til Stortingets kommunalkomite der komiteleder Magnhild Meltveit Kleppa tok imot på vegne av komitee.
- Kommunene og fylkeskommunene kan løse velferdsoppgavene vi er pålagt innenfor skolen, barnehagene, eldreomsorgen. Vi vil effektivisere og utvikle lokaldemokratiet. Men skal vi lykkes trenger vi rikspolitikere som betaler regningen når de bestiller tjenester fra oss, sa Ohrstrand til statsråd Erna Solberg.
- Nå har vi i kommunene omstilt og effektivisert i årevis - skåret ned etter ostehøvelprinsippet og greid oss med stadig mindre. I den senere tid har vi måttet bruke øks og hugget bort bit for bit av tjenestetilbudet. En i min kommune sa i den omstillingsprosessen vi nå er inne i : nå bruker vi ikke engang øks , vi river opp med rota. Vi orførere er ombud for innbyggerne og forpliktet til å ivareta deres interesser og sørge for et godt tjenestetilbud ut fra deres behov. Derfor ber vi om forståelse og mer midler fra Regjering og Storting for å kunne iverareta folks velferdstilbud, sa Ohrstrand.
Erna Solberg viste i sitt svar til den generelle økonomiske situasjonen med fare for rentestigninger, til at kommunene i år og neste år får noe økte midler og takket for både øks og opprop.
