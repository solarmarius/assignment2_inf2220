
2003-2007
Øystre Slidre FrP
Øystre Slidre FrP - for folk flest
Fremskrittspartiets hovedmål er sterk nedsettelse av skatter, avgifter og offentlige inngrep. Øystre Slidre Fremskrittsparti vil i de følgende fire årene jobbe aktivt for disse punktene, og i tillegg vil vi jobbe for at det skal være lettere for våre innbyggere å bestemme hvordan Øystre Slidre kommune skal være.
Øystre Slidre Fremskrittsparti vil:
 Arbeide for at kommunens innbyggere skal få større innflytelse over sitt eget liv og nærmiljø. Dette kan skje ved hjelp av lokale folkeavstemninger, folkemøter og servicekontrakter med kommunen.
 Gi næringslivet bedre rammebetingelser, blant annet ved å sikre rask, positiv og velvillig saksbehandling fra kommunen side. Kommunens arealpolitikk bør utformes slik at den fremmer nyetableringer og ekspansjoner.
 Arbeide for at kommunene benytter seg av «Ja - stempelet» når det gjelder byggesøknader og reguleringssaker.
 Arbeide for at skatte- og avgiftsnivået i kommunen senkes til beste for privatpersoner og bedrifter. Dette vil vi gjøre gjennom å effektivisere og konkurranseutsette tjenesteproduksjonen som danner grunnlaget for avgiftsfastsettelsen. Eiendomsskatten reduseres og avvikles i løpet av perioden.
 Arbeide for at vi får plass til flere eldre pleietrengende på sykehjem. Pleietilbudet ved institusjonene og de hjemmebaserte tjenestene skal ha et godt kvalitetsnivå. Konkurranseutsetting er et av hjelpemidlene vi ønsker å bruke. Et godt og rimelig tilbud er viktigere enn hvem som utfører tjenesten.
 At de som har behov for omsorgsbolig ikke skal måtte selge hus og eiendom for å kjøpe seg en slik. Vi vil at kommunen skal eie disse og leie de ut. Vi vil også at private skal få lov til å bygge alders- og omsorgsboliger for utleie.
 Arbeide for å få til en snøskutertrasé der det går an å kjøre snøskuter i lovlige og ordnede former.
 Bevare grendeskolene i kommunen.
 Arbeide for at det blir ført en restriktiv asyl - og flyktningpolitikk. Øystre Slidre kommune bør ikke ta imot flere flyktninger enn det kommunen klarer å integrere i lokalsamfunnet.
 Praktisere holdningen om at skjenkebevillinger skal være lette å få og lette å miste.
 Arbeide for å holde Valdresflya åpen hele året for å styrke reiselivsnæringa i Øystre Slidre.
Vi vil gjøre Øystre Slidre til en JA-kommune
