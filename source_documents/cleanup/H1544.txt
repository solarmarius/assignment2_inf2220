
Dato: 15. mars 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
FrP ENIG MED LEGEFORENINGEN
 MOT HELSEREGISTRE!
I Aftenposten den 14. mars har presidenten i Den norske lægeforening, Hans Petter Aarseth en kronikk om Nye helseregistre - svekket personvern i anledning den nye loven om Helseregistre som blir behandlet i Stortinget til høsten. Han er meget skeptisk til innholdet i lovforslaget fra Regjeringen og mener det blant annet kan føre til at pasienten ikke gir legen de nødvendige personlige opplysninger av redsel for at de skal bli registrert og bevart for fremtiden.
- Denne gangen er jeg helt enig med legeforeningen, sier John I. Alvheim, FrPs helsepolitiske talsmann og leder i sosialkomiteen. - Forslaget fra Regjeringen vil kunne bidra til å vanskeliggjøre forholdet mellom lege og pasient og til at pasienten ikke får den behandlingen som passer best fordi legen mangler opplysninger. Tillitsforholdet mellom lege og pasient kan bli sterkt svekket fordi legen vil bli forpliktet til å registrere opplysninger uten at pasienten får anledning til å nekte. Pasienten blir simpelthen ikke spurt dersom dette forslaget går igjennom, sier Alvheim som er meget kritisk til lovforslaget.
- Riktignok skal taushetsplikten, iflg. forslaget, fremdeles gjelde, men det finnes allerede i dag en lang rekke unntak fra taushetsplikten for eksempel når det gjelder opplysninger til barnevern og sosialkontor og for å hindre spredning av alvorlige smitte. Jeg er enig med legeforeningens president i at det kan være nyttig å opprette registre med helseopplysninger for å kunne drive forskning og kvalitetsforbedringsarbeid, men slike registre må ikke opprettes uten at det foreligger et dokumentert behov. Etter det foreliggende lovforslaget vil det være nok at et nivå, sentrale eller lokalt, vurderer behovet. Dette skal så utløse helsepersonells plikt til å utlevere taushetsbelagt informasjon. Vi må beskytte forholdet mellom lege og pasient. Tilliten til legen er helt nødvendig for at eventuell behandlingen skal bli vellykket og vi må ikke fjerne helsevesenets muligheter til å gi sine pasienter den aller beste behandling, avslutter Alvheim som håper at stortingsflertallet vil være enig i med ham i synet på den nye loven om helseregistre til høsten!
