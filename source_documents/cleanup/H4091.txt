
torsdag 5. september 1996 12:06:27
Strømprisen og markedskreftene
Mange opplever det nok som absurd at det snakkes i fullt alvor om strømrasjonering i Norge. I vårt land har vi vært vant til å ha store mengder energi tilgjengelig. Det er ikke å ta for hardt i å hevde at det moderne Norge er bygget opp nettopp på mye, lett tilgjengelig og billig el-kraft.
Nå er tiden inne for å tenke annerledes. Det unormale været det siste året klarer det miljøbevegelsen ikke har maktet på tredve år, nemlig å få folk flest til å forstå at bruk av energi har en pris, derfor lønner det seg å spare. Det kommer aldri mer til å bli slik at strøm er noe vi har mer enn nok av. Internasjonal utvikling går i retning av at energi skal koste mer - mye mer dersom det for alvor kommer fart i klimapolitikken. Denne omstillingen må vi gjennom her hjemme også. Samfunnet har ikke råd til å sløse med subsidiert kraft og forbrukerne har ikke råd til å la være å tenke på energiøkonomisering i hjemmet.
Prisøkningen på strøm fører til at det ropes på styring og kontroll. Javisst må energibruken styres. Det må styres på den måten at det blir billigst å velge de mest energisparende og minst forurensende løsningene. Det må bli billigst å bruke strøm når etterspørselen er lavest og tilbudet høyest, og motsatt, dyrest når presset på overføringsnettet er størst. Hvordan kan denne styringen skje? Det finnes ingen annen måte som er mer effektivt enn nettopp de markedsmekanismene som ble innført gjennom den nye energiloven. Prisene styres gjennom etterspørsel og tilbud. I det norske kraftmarkedet er det mange som konkurrerer om å tilby, og det er etterhvert tatt viktige steg for å bedre konkurransetilsyn og kontroll.
Det som fortsatt mangler er at regjeringen og det politiske flertallet er villig til å ta steget fullt ut når det gjelder bruk av markedet som styringsredskap. Det burde f.eks. innføres ordninger med varierende strømpris gjennom døgnet. Økonomisk og miljømessig er det riktig at det skal være dyrest å bruke strøm i morgentimene når etterspørselen er på topp. Prisstyringen burde gjelde all kraft, i dag går så mye som en tredjedel av kraftproduksjonen til industrien til kunstig lave priser. Og ikke minst burde regjeringen være villig til å bruke avgiftene for å styre prisen på markedet. En alvorlig bieffekt av prisøkningen på elektrisitet er nemlig at forurensningen vil øke kraftig fordi det blir billigere for den enkelte å fyre med olje. Her har politikerne en åpenbar mulighet til å styre ved å sette opp avgiftene, slik bl.a. flertallet i Grønn skattekommisjon har anbefalt.
Anne Enger Lahnstein og Senterpartiet fortrenger at det nettopp var de som i Syse-regjeringen innførte energiloven og bruk av markedsmekanismene i kraftsektoren. Nå skylder hun som vanlig på at Arbeiderpartiet har gitt slipp på gamle styringsredskap og banet vei for «markedsliberalistisk tenkning». Det som ser ut til å være en fullstendig fremmed tanke for henne er at i denne nye situasjonen er det nettopp bruk av markedskreftene, prising og avgiftslegging, som gir de nye mulighetene for styring. Her er det blokkering i Senterpartiet. I stedet for å være flau over energiloven de gav landet, burde partiet bruke sin posisjon til å tenke framover, og utfordre regjeringen til å ta i bruk de nye styringmulighetene som ligger der.
