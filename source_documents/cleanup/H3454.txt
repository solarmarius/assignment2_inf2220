
PRESSEMELDING 28/2-01
fra Stortingsrepresentant Arne Lyngstad (KrF):
Skuffende lite om fedreomsorg
- Familieministeren skuffer når hun er mer opptatt av kontantstøttedebatt enn å fokusere på småbarnsfedrenes mulighet til omsorg for egne barn. Det rammer både fedre og barn, sier en skuffet Arne Lyngstad etter at han spurte statsråden om hva hun vil gjøre for å gjøre det lettere for småbarnsfedre å prioritere tid til omsorg for egne barn.
- Kristelig Folkeparti vil øke fødselspermisjonen med 6 uker, da forbehold fedre. I tillegg må fedre få egne rettigheter til fedrekvoten på 4 uker i fødselspermisjonen. Disse tiltakene vil gjøre det lettere for fedre å ta omsorg for egne barn og få økt engasjement i barnas oppvekst senere, Jeg er glad for at statsråden støtter disse tiltakene, men hun var uklar på når Regjeringen vil fremme forslag, mener Arne Lyngstad.
- Vi vet alle at statsråden har sterke ideologiske briller i debatten om kontantstøtten. Det må likevel være mulig å se at kontantstøtten og ordninger for småbarnsfedre i arbeidslivet kan utfylle hverandre. Det er evalueringen av kontantstøtten som har avslørt at småbarnsfedre på enkelte arbeidsplasser opplever bemerkninger og baksnakking fra kolleger når de ønsker mer tid til omsorg fra egne barn. Disse holdningene må endres. De ødelegger både for økt likestilling i barneomsorgen, og for småbarnsforeldrenes ønske om tid med egne barn
