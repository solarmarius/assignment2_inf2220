
25/02-02
Trine Skei Grande (V):
- Felles juridisk ekteskapsinngåelse
- Märtha og Ari bør følge kronprinsparet i Nederland, og gjennomføre en borgerlig vielse før den kirkelige seremonien, sier Venstres parlamentariske leder, Trine Skei Grande. Venstre går inn for at en felles juridisk ekteskapsinngåelse erstatter trossamfunnenes vigselsrett.
Alle ekteskap må dermed inngås hos staten. - Deretter blir det opp til det enkelte tros- og livssynssamfunn å avgjøre eventuelle egne markeringer av ekteskapet, sier Skei Grande.
Forslaget er programfestet i Venstres stortingsvalgprogram for 2001-2005, og Skei Grande peker blant annet på at det norske samfunnet i dag er mangfoldig med en rekke ulike religioner og livssyn. Venstre ønsker å skille den seremonielle og juridiske siden ved ekteskapsinngåelse fra hverandre.
- Det må også være et krav at brudeparet er fysisk tilstede når den juridiske ekteskapsinngåelsen finner sted, sier Skei Grande, som tror dette kan bidra til å unngå tilfeller av tvangsekteskap. Hun vil også be justisminister Odd Einar Dørum om å vurdere et lovforbud mot å inngå ekteskap på vegne av umyndige.
