
Stortinget, 8. februar 2000
fra Jan Sahl, stortingspolitiker KrF Nordland
Et samlet Nord-Norge må nå på banen til kamp om fordeling av midler i Nasjonal Transportplan 2002 - 2011.
Samferdselsdepartementet arbeider nå for fullt med forslaget til Nasjonal Transportplan 2002 - 2011, som skal legges fram for Stortinget til behandling i april.
En lang prosess, hvor alle fylkene har kommet med sine prioriteringer, skal nå sluttføres.
Det rustes til kamp om samferdselsmidlene over hele landet, og oppfinnsomheten er stor og virkemidlene som tas i bruk er svært forskjellige.
Det er en kjensgjerning at distriktene og Nord-Norge i særdeleshet, har kommet dårlig ut av fordelingen de siste årene.
I østlandsområdet har 8 fylker slått seg sammen og presentert en pakke for departementet på 50 milliarder kroner. De har tydeligvis stor tro på at tyngde og bredde i argumentasjonen vil slå igjennom.
De to Agderfylkene har startet underskriftskampanje for utbedring av E 18, og vil møte opp med kravene i Stortinget.
Nå er det på tide at de 4 fylkene som samarbeider i Landsdelsutvalget for Nord-Norge, samler seg til felles kamp for mer penger til samferdsel i landsdelen.
Jeg oversender i dag et likelydende brev til de fire samarbeidende fylkesordførere med oppfordring til snarlig å komme på banen med felles prioriterte krav til Nasjonal Transportplan.
Det er viktig at også vi i Nord-Norge viser felles vilje til å stå sammen og legge tyngde bak kravene.
