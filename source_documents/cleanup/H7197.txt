
02.07.03
Arbeiderpartiets leder Jens Stoltenberg
- Fornøyd med at Bondevik snur
Arbeiderpartiets leder Jens Stoltenberg har mottatt et svar på brevet han i går sendte til statsminister Kjell Magne Bondevik. I brevet Stoltenberg sendte, ba han Bondevik beriktige sine uttalelser i Kveldsnytt den 30. juni om Arbeiderpartiets behandling av sykehussaken. Det gjør Bondevik i svarbrevet.
I Kveldsnytt uttalte statsministeren blant annet at Arbeiderpartiet ikke har fremmet andre bevilgninger, eller hatt innvendinger mot Regjeringens opplegg, heller ikke under behandlingen av revidert nasjonalbudsjett i Stortinget i juni. Nå skriver imidlertid Bondevik
"Jeg kan imidlertid se at Arbeiderpartiets merknader i RNB, sett i sammenheng med partiets forslag og merknader i fjor høst, kan forstås som et opplegg for et høyere aktivitetsnivå i 2003 enn i 2002, og at dette burde kommet fram.
Jeg har intet ønske om noe annet enn at den politiske debatt skal foregå på et reelt og riktig grunnlag," heter det i brevet fra Bondevik.
Stoltenberg er fornøyd med at Bondevik nå bidrar til å få fram korrekte opplysninger og at han vil føre den politiske debatten på et reelt og riktig grunnlag. Til NRK Dagsnytt i morges uttaler også Bondevik "Arbeiderpartiet har hatt noen merknader som kan forstås annerledes enn regjeringens opplegg. Men jeg ønsker ikke å gjøre Ap noen urett, så hvis jeg har tolket det for langt, så skal Stoltenberg vite at det ser jeg ingen grunn til å opprettholde."
- Nå kan vi legge dette bak oss og slå fast at vi har oppnådd det som hele tiden har vært målet, nemlig å sørge for at pasientene får den behandlingen de trenger, og at de sykehusansatte kan fortsette sin viktige jobb i forvissning om at rammebetingelsene skal være stabile. Jeg er glad for at Regjeringen nå har bøyd av og nå likevel vil sørge for at aktivitetsnivået ved sykehusene kan opprettholdes, sier Stoltenberg.
