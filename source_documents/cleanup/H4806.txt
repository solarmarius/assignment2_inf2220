
24. september 2000
Landskvinnekonferansen
Utdanningspolitisk uttalelse
Kvinner utgjør 60 prosent av studentmassen på universiteter og høyskoler. Samtidig ser vi fremdeles at kvinnelige professorater utgjør bare 12 prosent. - For å oppnå jevn kjønnsfordeling i vitenskapelige stillinger ved høgskoler og universitet, mener Arbeiderparti-kvinnene at det er nødvendig å øremerke rekrutteringsstillinger og stipendiatstillinger for kvinner, å øremerke faste vitenskapelige stillinger for kvinner og opprette Giske-professorater, at Tjenestemannsloven endres slik at man ikke lenger kan bruke kallelser, at flest mulig eksternt finansierte vitenskapelige stillinger innen høyere utdanning utlyses, at vitenskapelige stillinger skal være faste og ikke midlertidige i stipendiatstillinger, samt ansettelser av 1. amanuensis og professorer må klart kvalifiserte søkere av det under-representerte kjønn gå foran andre søkere. Her følger uttalelsen om utdanningspolitikk fra landskvinnekonferansen 2000.
Kjønnsdelt arbeidsmarked
Norge har et av de mest kjønnsdelte arbeidsmarked i den vestlige verden. Vi vet at kvinner dominerer i skole og omsorgsyrker, mens menn er i stort flertall i næringslivet, og menn besitter størsteparten av ledende stillinger både i privat og offentlig sektor. Skal vi gjøre noe for å rette opp det skjeve arbeidsmarkedet vi har i Norge, må vi begynne med utdanningssystemet. Undersøkelser viser at jenter og gutter velger like tradisjonelt i dag, som de gjorde på 70-tallet.
Landskvinnekonferansens målsetting er:
Utfordringene ligger i å stimulere jenter til å velge typiske mannsdominerte fag og ikke minst i å få gutter til å velge de tradisjonelle kvinneyrkene.
Rådgivningstjenesten i grunnskole og videregående skole må bli bedre. Rådgiverne må få mulighet til å oppdatere sin kompetanse gjennom etter/videreutdanning og hospitering i ulike yrker.
Arbeid med elevbedrifter i videregående skole kan gi ungdom god innsikt og trening i hva som kreves for å drive sin egen arbeidsplass. Det er førstehåndserfaringen som gir selvtilliten en trenger til å ta steget og etablere egen bedrift. Dette er særlig viktig for kvinner.
Bedre skole
Etter- og videreutdanning vil bli spesielt viktig for mange voksne som har lav utdanning fra før. Kvinner må særlig motiveres til å ta utdanning. Desentraliserte tilbud vil være avgjørende for å kunne kombinere utdanning med arbeid og familie. Desentralisert utdanning må finansieres annerledes enn i dag fordi flere kommuner som tilrettelegger for slik utdanning bruker mye av egne midler for å få studietilbud ut til distriktene. Landskvinnekonferansen ber om at de studiestedene/kommunene som administrerer desentraliserte høyskoleutdanninger sikres finansiering av disse.
Landskvinnekonferansens målsetting er:
Bedre kvalitet i skolen. Etter- og videreutdanning av lærere er i den forbindelse av sentral betydning. Satsing på informasjons- og kommunikasjonsteknologi bør være en integrert del av læringen. Elever og studenter må få lovfestede rettigheter til et godt arbeidsmiljø. Studiefinansieringen for elever og lærlinger bør være så god, at alle kan fullføre videregående opplæring uten å ta opp lån. Videreføring og opptrapping av utlånsordningen for skolebøker i videregående skole er viktig i denne sammenhengen.
Høyere utdanning
Kvinner utgjør 60 prosent av studentmassen på universiteter og høyskoler. Dette er en gledelig utvikling, men fremdeles ser vi store forskjeller mellom de ulike utdanningene. Kvotering og ekstrapoeng for det underrepresenterte kjønn er ordninger som må videreføres.
Studiefinansieringen må tilpasses de nye utdanningsgruppene. Bygging av flere studentboliger er et viktig tiltak for å sikre studenter rimelige boliger. Både på student- og forskernivå har kvinneandelen økt betraktelig de senere år. Samtidig ser vi fremdeles at kvinnelige professorater utgjør bare 12 prosent. For å oppnå jevn kjønnsfordeling i vitenskapelige stillinger ved høgskoler og universitet, mener Landskvinnekonferansen at det er nødvendig:
· å øremerke rekrutteringsstillinger (post.doc) og stipendiatstillinger for kvinner
· å øremerke faste vitenskapelige stillinger for kvinner og opprette Giske-professorater (øremerket kvinner, som fordeles etter søknad til universitetene)
· at Tjenestemannsloven endres slik at man ikke lenger kan bruke kallelser (ansettelse uten forutgående utlysning)
· at flest mulig eksternt finansierte vitenskapelige stillinger innen høyere utdanning utlyses.
· at vitenskapelige stillinger skal være faste og ikke midlertidige i stipendiatstillinger, samt ansettelser av 1.amanuensis og professorer må klart kvalifiserte søkere av det under-representerte kjønn gå foran andre søkere (radikal kjønnskvotering) dersom institusjonene ikke klarer å snu trenden selv, må myndighetene få mulighet til å sanksjonere utdannings-institusjonene økonomisk.
