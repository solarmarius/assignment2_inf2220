
Dato: 16. desember 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
UETISK OPPTREDEN
AV SYKEPLEIERE PÅ ULLEVÅL!!
I dagens VG kan man lese at sykepleiere på Ullevål Sykehus gjør pasientrom om til møterom mens pasienter ligger på gangen! Sykepleiernes representanter uttaler at de må holde de stengte rommene tomme for å belyse situasjonen ved sykehuset overfor ledelsen og politikerne.
- Dette er virkelig skremmende, sier Fremskrittspartiets helsepolitiske talsmann og leder i Stortingets sosialkomité, John I. Alvheim. - Når sykepleiere aksjonerer i strid med pasientenes muligheter til velvære og trygghet må man virkelig stille spørsmål ved om de er seg sitt ansvar bevisst, sier Alvheim. - Jeg går ut fra at ledelsen ved sykehuset tar affære og at Statens Helsetilsyn ellers sørger for tiltak overfor sykehuset som bringer orden i denne triste hendelsen.
- Jeg er selv utdannet sykepleier og har alltid vært overbevist om at norske sykepleiere først og fremst tar hensyn til hva som er best for pasienten. Det sykepleierne på Ullevål her foretar seg bidrar til å stille spørsmålstegn ved deres integritet. Jeg er dypt sjokkert dersom VG har rett i sin beskrivelse av situasjonen. VG hevder at lederen i Norsk Sykepleierforbund Bente G. Slaatten forsvarer sykepleiernes metoder. Dessverre er det ikke første gangen jeg blir skuffet over den nåværende leder i Norsk Sykepleierforbund, men jeg håper allikevel at VG har misforstått henne i denne saken, sier Alvheim.
- Jeg har forståelse for sykepleiernes frustrasjon over situasjonen i norsk helsevesen. Den er de ikke alene om, men sykepleieres første og fremste oppgave er å ta hensyn til sine pasienters ve og vel og slike aksjoner som den de her iverksetter kan overhodet ikke aksepteres. Jeg håper at Bente G. Slaatten vil bidra til å ordne opp i dette, sier Alvheim som mener at tilliten til Norsk Sykepleierforbund ellers vil bli ytterligere svekket!
