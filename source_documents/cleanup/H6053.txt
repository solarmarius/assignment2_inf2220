
27.06.02
VENSTRE
Mange gjennomslag for Venstre
­ Venstre har allerede kommet godt i gang med å levere resultater tilbake på de områder vi lovet før valget, sa Lars Sponheim da Venstre i dag oppsummerte stortingssesjonen 2001-2002. Partilederen understreket at regjeringsdeltakelse ikke er noe poeng i seg selv, men et middel for gjennomføre saker som er lovet velgerne.
Som et eksempel på det nye ideologiske klimaet regjeringen representerertrakk han fram distriktspolitikken. ­ Distriktene skal lykkes i kraft av egeninnsats ­ ikke i kraft av å være statens klienter, sa Sponheim, som oppfordret til frigjøring fra slike gamle tanker.
Nestleder Jennie Johnsen minnet om at Venstres visjon om borgerlønn nå utredes av regjeringen, og at dette innebærer en enorm systemforenkling og grunnleggende annerledes tenkning om borgerens verdi i velferdsstaten.
- Enkeltmenneskets rettigheter er styrket gjennom vitnebeskyttelsesprogram, bekjempelse av vold mot kvinner, fokus på barne- og ungdomskriminalitet og vilkår for pårørende, fastslo Odd Einar Dørum.
­ Vi må gi en stemme til dem som ingen stemme har hatt. Dette er liberalpolitikk, sa justisministeren.
Miljø og trafikksikkerhet er det viktigste for meg som samferdselssminister, sa Torild Skogsholm, som nettopp har levert den første stortingsmeldingen om kollektivtrafikk noensinne.
Blant de sakene partiet har fått gjennomslag for sin politikk på er blantannet:
- Regjeringen har trappet opp arbeidet for å stoppe utslippene fra Sellafield-anlegget, og følger opp forpliktelsene fra Kyoto med en offensiv klimapolitikk.
- Statoils nei til bygging av gasskraftverk på Skogn er bl.a. et resultat av at regjeringen ikke ville bidra til å finansiere gassledningen til Skogn, og gjør det sannsynlig at heller ikke de andre planlagte gasskraftverkene blir bygget.
- Bevilgningene til forskning på CO2-frie gasskraftverk, fornybare energikilder og kollektivtransport er allerede økt og vil bli økt ytterligere.
- Studentene har blitt sikret lavere kollektivpriser.
- Arbeidet med "Et enklere Norge" tas opp igjen.
- Det regjeringsoppnevnte skatteutvalgets mandat bygger på velkjente Venstre-prinsipper om et enklere skattesystem, flatere skatt og fjerning av delingsmodellen.
- Rammene for Samarbeidsregjeringens samlede skatte- og avgiftslettelser er på det nivået Venstre antydet før valget.
- Investeringsavgiften fjernes fra 1.10. i år.
- Kravet om økt arbeidsinnvandring har fått fullt gjennomslag i regjeringen, og det er nå flertall for dette i Stortinget.
- En bedre integrasjonspolitikk gjennom handlingsplaner mot kjønnslemlestelse og tvangsekteskap.
