
Guovdageainnu bargiidbellodat/Kautokeino Arbeiderparti
Sametinget er en viktig politisk arena for å arbeide for utvikling av vår kommune. Det norske Arbeiderparti har vedtatt Samepolitisk manifest, som er et program for den samepolitikken Arbeiderpartiet vil føre i kommende stortings- og sametingsperiode. I tillegg vil Kautokeino Arbeiderparti spesielt arbeide for å fremme tiltak innen sine satsningsområder.
Vi vil at Kautokeino kommune skal utvikle seg slik at vi alle har en trygg og god framtid her. Våre barn og unge skal ha gode oppvekst- og utdanningsvilkår, vi skal ha arbeidsplasser og utviklingsmuligheter til alle som ønsker å leve her og vi skal kunne ha en trygg alderdom sammen med familie og med nær tilknytning til natur og kultur.
For å skape en slik framtid, må vi ha aktive og engasjerte politikere, og vi må ha påvirkningskraft til å endre politikken som føres i en retning som stemmer med vårt framtidsbilde. Og vi må ha velgere som vil at vi skal utvikle oss, og som bruker sin påvirkningskraft til å stemme inn de politikerne som faktisk kan endre vår framtid.
Valgprogram sametingsvalget 2005, valgkrets 4 Guovdageaidnu
MULIGHETER FOR AKTIV BRUK AV NATUREN
Vi bor her fordi det er en verdi i seg selv å leve i pakt med naturen, og å høste av det naturen har å tilby. En kultur er skapt gjennom generasjonenes tradisjonelle høsting av naturrikdommene. Dette betyr at vi skal ta vare på naturen, og opptre med forsiktighet for å hindre skader. Vi må imidlertid få lagt til rette for at vi - på lovlig vis - kan nytte de mulighetene som finnes her.:
· Arbeide for å få igang et forsøksprosjekt angående barmarkskjøring: Det skal være anledning til å benytte bl.a. eksisterende kjerreveier/traktorveier til barmarkskjøring. Det skal også gjøres forsøk med å forsterke myroråder med f.eks. netting, for å redusere ødeleggelsene i myrene.
· Arbeide for å få i gang et forsøksprosjekt innen natur-/utmarksforvaltning. Målet med et slikt prosjekt skal være å samle lokal/tradisjonell kompetanse, for deretter å gjøre nytte av denne kompetansen innen natur- og utmarksforvaltningen.
· Arbeide for å bedre mulighetene til å opprette naturbaserte arbeidsplasser.
Det er viktig å finne best mulig balanse mellom ulike former for utnyttelse av naturressurssene, f.eks. reindrift, naturbasert turisme, mineralleting osv.
HELSEPOLITIKK
Sametinget må ta ansvar for bedring av helsetilbudet i de samiske kommunene. Det er behov for forbedring av en rekke tilbud på helse- og omsorgssektoren.
KAP vil spesielt arbeide for at samiskspråklige tilbys et helsetilbud som tar hensyn til de spesielle behov vi har, og vi vil spesielt legge vekt på at eldre skal føle trygghet i forhold til den hjelpen som tilbys. Legedekningen må bli bedre og mer stabilt.
KAP vil arbeide for at det gjennomføres en arbeidsmiljøundersøkelse, for å kartlegge legenes arbeidsforhold, og for å finne ut hvorfor det er vanskelig å sikre stabilitet i legedekningen i f.eks. Kautokeino.
BARN, UNGDOM OG UTDANNING
I Kautokeino står den samiske kulturen sterkt, og vi har en god kommune å vokse opp i og bo i. KAP ønsker å fokusere positivt, og legge til rette for at vi kan tilby de unge en framtid i Kautokeino. I framtiden vil høyere utdanning være viktigere for å finne seg arbeid. Vi vil at ungdom skal tilbys videregående og høyere utdanning i hjemkommunen sin, og innenfor områder der våre unge har stor realkompetanse og interesse for.
· Legge til rette for gode oppvekstforhold, med gode barnehage-, grunnskole- og fritidstilbud.
· Arbeide for opprettelse av flere studieretninger ved Samisk videregående skole og Samisk høgskole, og for å øke bruken av lokal kompetanse (f.eks. innen naturbruk) i utdanningene. Lokal/tradisjonell kompetanse er en stor samfunnsressurs.
· KAP vil arbeide for å framskynde byggeprosessen for nytt høgskolebygg, slik at byggeprosjektet kan igangsettes snarest.
· Legge til rette for opprettelse av flere arbeidsplasser, slik at det finnes arbeidsmuligheter for unge som ønsker å bosette seg i kommunen.
· I regi av Sametinget bør det gjøres en kartlegging av de unges situasjon og muligheter i de samiske kommunene.
NÆRINGER
Kautokeino har en rekke naturlige fortrinn som kan gi flere arbeidsplasser i fremtiden. Vi vil arbeide for flere arbeidsplasser innen bl.a. reiseliv, mineralutvinning, kultur og innenfor områder der vi har kompetanse som kan tilføres hele det samiske samfunnet (språk, IT, media, tradisjonskunnskap og mye mer).
Primærnæringene
Primærnæringene gir arbeidsplasser og inntekter til store deler av befolkningen i kommunen, og vi ønsker at dette skal være mulig også i framtiden.
· Arbeide for at tradisjonell kunnskap innen reindrift/jordbruk i større grad skal benyttes innen forvaltningen av disse næringene, slik at næringene kan forvaltes ut fra lokale forutsetninger og riktige grunnlagsopplysninger.
· Arbeide for å sikre det rettslige og arealmessige grunnlaget for reindriftsnæringens eksistens. Vi vil arbeide for å sikre inntektsgrunnlaget i reindrifta gjennom sikring av markedstilgangen for reinkjøtt, og for at reindrifta og andre primærnæringer får fritak fra drivstoff-veiavgift.
· Arbeide for å bedre det avtalemessige grunnlaget for jordbruk i arktisk område.
· Arbeide for å heve næringsstatusen for bl.a. duodji og utmarksnæring, og i den forbindelse er det viktig å oppnå en næringsavtale både for duodji og for innlandsfiske/utmarksnæring.
· Arbeide for å bedre kvinnenes situasjon innen næringene. Vi behøver kvinnenes deltakelse i primærnæringene, og vi mener at Sametinget har et stort ansvar for å bedre kvinnenes situasjon innen primærnæringene.
Utviklingsfondet
Sametinget bør øke fondsmidlene i utviklingsfondet, i og med at området for utviklingsfondet er utvidet.
Midler fra utviklingsfondet skal i større grad benyttes til å utvikle samiske primærnæringer/ tradisjonelle næringer.
KAP ber om din støtte, slik at vi kan iverksette partiets politikk i Sametinget. Din stemme er med på å avgjøre hvem som skal styre i Sametinget i de kommende fire årene. Vi oppfordrer alle til å bruke sin stemmerett ved sametingsvalget.
