
Mandag 7. juni 1993
KrFK-leder Aud-Inger Aure:
GIR FLERE KRISTELIGE PARTIER
MER KRISTELIG POLITIKK?
Selv om det stiller flere kristelige partier til valg enn noen gang før, kan konsekvensen bli at det blir færre talsmenn og -kvinner for en kristen politikk på Stortinget. De som ønsker å ha et sterkt, kristent innslag i politikken, kan best fremme dette ved å stemme på Kristelig Folkeparti. Det sa lederen for Kristelig Folkepartis Kvinner, Aud-Inger Aure, på et fellesmøte for KrFK-lagene i Rauma og Vestnes mandag.
Aud-Inger Aure viste til at det skal ikke så mange stemmene på hvert av disse partiene til, før et utsatt KrF-mandat faller ut. KrF er det eneste av disse partiene som har reelle mandatsjanser, la hun til.
-Selvfølgelig er det forskjeller mellom KrF og de nye partiene, og de nye partiene imellom i enkelte saker. Men den forskjellen er ikke så stor som enkelte vil gi inntrykk av. Alle fire ønsker en strengere abortlov. Alle fire er imot partnerskapsloven. Tre av dem går imot prøverørsbefruktning. All logikk tilsier at dersom man ønsker politikere som står for disse synspunktene, er en stemme til KrF den mest effektive måten å sikre seg dette på, sa Aud-Inger Aure.
KrFK-lederen sa at det er i den økonomiske politikken, bistandspolitikken og flyktningepolitikken at det er forskjeller mellom KrF og de nye partiene, som alle tre i realiteten står for en rendyrket liberalistisk linje i den økonomiske politikken, og for en isolasjonistisk linje i bistands- og flyktningepolitikken.
-Jeg kan ikke se at det harmonerer med et kristent menneskesyn å føre en politikk som i realiteten sier nei både til u-hjelp og til å ta imot flyktninger, sa hun.
Hun viste også til den avgrunnen som hun mener det er mellom KrF og partiet Ny Fremtid i alkoholpolitikken. -KrF vil stå for en alkoholpolitikk der omsetningen av alkohol er underlagt strenge restriksjoner. Ny Fremtid ønsker i realiteten ikke å ha noen alkholpolitikk. Det undrer meg at tidligere KrF-ere kan slutte seg til et slikt parti, sa hun.
Aud-Inger Aure konkluderte med at den velger som ønsker å bruke sin stemme slik at man styrker det kristne innslaget i politikken, bør være veldig bevisst i det valg han eller hun gjør, og ta opp til nøye vurdering om det ikke, tross uenighet i enkeltsaker, fremdeles er slik at det er en stemme på KrF som sikrer dette, mens en stemme på de andre kristne partiene bare kan bidra til å svekke det.
