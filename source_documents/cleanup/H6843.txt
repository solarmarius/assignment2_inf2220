
4. mars 2003
Inga Marte Thorkildsen; justispolitisk talsperson for SV og Finn Kristian Marthinsen; justispolitisk talsperson for KrF
SV og KrF ber Justisministeren endre beredskapslovgivningen
SV og KrF ønsker at det i lovverket skal gjøres klart at pasifister ikke på noe tidspunkt kan settes inn i det militære forsvaret av landet. Dette sier Inga Marte Thorkildsen (SV) og Finn Kristian Marthinsen (KrF).
Det finnes i dag ingen klar bestemmelse i lovverket som forbyr myndighetene å sette pasifister inn i det militære forsvaret av landet ved en nasjonal krisesituasjon. I en slik situasjon vil beredskapsloven tre i kraft. Denne loven gir regjeringen, fylkesmannen eller andre forvaltningsorganer hjemmel til å endre annen lovgivning. Også militærnekterloven, som gir pasifister rett til å nekte å forsvare landet med våpen, kan således endres i en gitt situasjon. - Denne fullmakten er etter vår oppfatning for vid, og må begrenses, uttaler de justispolitiske talspersonene fra SV og KrF.
- Den europeiske menneskerettighetskonvensjonens artikkel 9 begrenser trolig muligheten for gjennom beredskapsloven å kreve at pasifister forsvarer landet med våpen. Etter SVs og KrFs vurdering vil dette imidlertid i en krisesituasjon utgjøre et noe uklart rettsgrunnlag, og vi ønsker derfor en tydeliggjøring av pasifisters rett til å nekte å bære våpen i en krisesituasjon, inntatt i beredskapslovgivningen, avslutter Inga Marte Thorkildsen og Finn Kristian Marthinsen.
