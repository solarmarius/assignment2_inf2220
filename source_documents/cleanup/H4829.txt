
30. mai 2000
Marit Nybakk
- Bryter med grunnleggende menneskerettigheter
- Jenter født i Norge eller som har kommet til Norge ved familiegjenforening, har krav på norsk rettsbeskyttelse ut ifra norske normer og lover. Hvis vi behandler jenter med minoritetsbakgrunn mer lemfeldig enn jenter med norsk bakgrunn, må det sies å være både diskriminerende og rasistisk. Det sa Marit Nybakk, som er en av initiativtakerne bak forslaget om tiltak mot tvangsekteskap som Stortinget debatterte tirsdag 30. mai 2000.
- Jenter født i Norge eller som har kommet til Norge ved familiegjenforening, har krav på norsk rettsbeskyttelse ut ifra norske normer og lover. Hvis vi behandler jenter med minoritetsbakgrunn mer lemfeldig enn jenter med norsk bakgrunn, må det sies å være både diskriminerende og rasistisk. Det sa Marit Nybakk, som er en av initiativtakerne bak forslaget om tiltak mot tvangsekteskap som Stortinget debatterte i dag.
Marit Nybakk understreket i sitt innlegg at arbeidet for å forhindre at unge mennesker giftes bort mot sin vilje, handler om grunnleggende menneskerettigheter. Hun viste til at enkeltmenneskets ukrenkelige rett til selv å bestemme over sin livssituasjon og til å velge egen ektefelle er nedfelt i artikkel 16 i FNs menneskerettighetserklæring.
- Debatten om tvangsekteskap dreier seg også om menneskerettigheter for kvinner, at kvinner har samme menneskeverd som menn. Tvangsekteskap er uakseptabelt - på samme måte som all annen undertrykking av - og vold mot - kvinner. Det bryter både med norsk lov og menneskerettighetskonvensjoner å bruke kultur, tradisjon eller religion som grunnlag for vold mot kvinner. Kulturrelativisme er uakseptabelt i en menneskerettssammenheng, sa hun.
Kvinnepolitisk styre i Arbeiderpartiet har arbeidet grundig med tiltak mot tvangsekteskap, sa Nybakk, og gjennom dette arbeidet har det vist seg at problemet er betydelig større enn Ap-kvinnene hadde forestilt seg på forhånd.
- Det viktigste er å forebygge, hindre og stoppe tvangsekteskap. Offentlige instanser har et særskilt ansvar: Barnevern, skoler, lærere, sosialkontorer, helsepersonell. Erfaringene viser dessverre at mange av disse til nå har sviktet. Utenriksstasjonene må få kompetanse til å håndtere disse sakene, og lovverket med forskrifter må sikre at det ikke gis oppholdstillatelse til ektefelle hvis ekteskapet ikke er inngått frivillig, sa Nybakk.
Nybakk får ukentlig henvendelser fra redde unge jenter som ber om hjelp. Derfor pekte hun på at krisesentrene og MIRA-senteret bør styrkes.
- Samme dag som komiteen avga innstilling om tvangsekteskap, ble jeg oppringt av en representant for et krisesenter, som sa følgende: Jeg har ei jente her som er blitt tvangsgiftet tre ganger. Vet du hvordan et menneske ser ut - som har gjennomgått noe slikt? Det er som å å ha vært utsatt for tre forskjellige voldtekter."
