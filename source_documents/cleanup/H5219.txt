
Stortinget, 12. november 2001
Jan Petersen
Varme gratulasjoner til Annan og FN
Jeg vil på det varmeste gratulere Kofi Annan og FN med årets fredspris. Nobelkomiteen har med dette funnet en verdig mottager av Fredsprisen ved 100-årsjubileet.
I mer enn femti år har FN etablert seg i arbeidet for å søke felles svar på de utfordringer verdenssamfunnet står overfor. FNs vidstrakte arbeid innenfor mange ulike områder, så som freds- og sikkerhetsarbeid og kampen mot HIV/AIDS, påkaller respekt og viser nødvendigheten av internasjonalt samarbeid.
Personlig har jeg stor respekt og beundring for dagens leder av FN. Gjennom sitt store engasjement for en åpnere og mer rettferdig verden, har Annan selv gitt FN ekstra tyngde både i håndtering av krisesituasjoner og det langsiktige arbeidet for å bekjempe fattigdom, terror og krig og brudd på menneskerettigheter.
FN spiller i dag en nøkkelrolle i internasjonal politikk, ikke bare som møteplass, men også som koordinator og aktør i en globalisert verden. Denne posisjonen er opparbeidet gjennom et konstruktivt og stadig tettere samarbeid med andre internasjonale organisasjoner og institusjoner, så som NATO, EU, øvrige regionale fora og frivillige organisasjoner. Det er gjennom forpliktende samarbeid i disse fora at Norge og andre land kan bidra til å skape fredelige og åpne samfunn, trekke mennesker ut av fattigdommen og øke respekten for menneskerettighetene.
