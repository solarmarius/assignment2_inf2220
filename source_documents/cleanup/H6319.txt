
01.11.02
Valgerd Svarstad Haugland
Uføretrygda må ikkje tape på å arbeide
Vi kan ikkje gå attende til ei ordning som gjer at uføre taper på å arbeide.
Regjeringa og regjeringspartia er villige til å drøfta endringar i opplegget slik at dei uheldige sidene vi har sett den nye ordninga kan føra til blir tatt på alvor. Men vi må ikkje gå attende til ei ordning som gjer at uføre taper på å halde fram med arbeidsinnsatsen over ei viss grense, sa Valgerd Svarstad Haugland, på KrFs landsstyremøte i dag.
I dag er ordninga slik at om uføre tener 55 000 kr. vil dei tape på å arbeide meir. Difor foreslo eit einstemmig Sandmann-utval, med representantar frå LO og dei funksjonshemma, ei omlegging av ordninga. Omlegginga skulle stimulera dei som kan arbeide meir til å gjera det utan å tape.
Regjeringa fylgde opp, slik og Stoltenbergregjeringa lovde dei ville gjera, og foreslo dette for Stortinget i juni. Forslaget vart møtt med stor forståing frå opposisjonen, særleg AP og SV .
I Noreg er kvar tiande person i yrkesaktiv alder uførepensjonist. Om vi inkluderer sjukmelde og personar på rehabilitering, dreier det seg om 500 000 årsverk totalt. I Europa er det berre Nederland som har ein høgare del uførepensjonistar enn Noreg.
Dette må vi gjera noko med. Vi har ikkje råd til å la vera. Eg trur ikkje at nordmenn har dårlegare helse enn folk i andre europeiske land. Dette må vi klara samstundes som vi prøver å retta opp dei uheldige utslaga endringane eventuelt førar med seg, sa partileiaren.
