
Stortinget, 17. januar 2002
KrFs justispolitiske talsmann Finn Kristian Marthinsen:
Barne-Kripos er en realitet!
-Jeg er glad for at KrFs forslag fra høsten 2000 om etablering av Barne-Kripos i dag har fått enstemmig støtte fra justiskomiteen. Vi må gjøre det vi kan for å forebygge og bekjempe denne typen forbrytelser, og i den forbindelse er realiseringen av Barne-Kripos viktig, sier KrFs justispolitiske talsmann Finn Kristian Marthinsen.
Det var Marthinsen som tok initiativet til opprettelsen av denne enheten og Stortingets justiskomite har nå levert sin innstilling om saken. -Barne-Kripos skal være en sentral kunnskapsbase, og de ansatte skal kunne rykke ut til alle deler av landet for å hjelpe til i etterforskningen. Seksuelle overgrep mot barn er svært alvorlige og kompliserte saker, og vi vet at kompetansen og saksbehandling på dette området har variert mye fra politidistrikt til politidistrikt, sier Marthinsen.
-Innføringen av en hospitantordning, der ansatte ved politidistriktene kan få arbeide ved Barne-Kripos i inntil 2 år, vil være med på å spre kunnskapene og styrke den regionale politikompetansen på dette området. Dagens vedtak er en god start i arbeidet mot forbrytelser mot barn og jeg håper at vi så raskt som mulig kan få styrket denne enheten ytterligere, sier KrFs justispolitiker. Han peker også på at en bedre kompetanse hos politiet vil kunne forhindre mulige justismord på uskyldige anklagede.
-Jeg vil også understreke betydningen av at Barne-Kripos skal ha nær kontakt med andre, eksterne faggrupper, for eksempel medisinsk og psykologisk kompetanse. Det er helt avgjørende for å ivareta alle sider av disse kompliserte sakene, sier Marthinsen.
