
9.3.2006
Høyres Stortingsgruppe
Større lokalt selvstyre!
Bent Høie har i dag sammen med Ivar Kristiansen fremmet et privat lovforslag som vil gi mer makt lokalt i plan og bygningssaker.
Det må bli enklere for kommunene å utøve lokalt skjønn i forhold til byggesaker. I dag har ikke kommunene mulighet til å gi dispensasjon fra egne kommuneplaner i saker der de legger vekt på for eksempel menneskelige eller sosial hensyn, sier Bent Høie.
Slagrammet får ikke bygge
Bakgrunnen for forslaget er saken til den slagrammede bonden Ole Reke på Sola, som ikke får bygge nytt tilrettelagt hus på sin egne eiendom.
Fylkesmannen har overprøvd kommunens dispensasjon med begrunnelse i at kommunen ikke kan legge vekt på sosiale forhold når de gir dispensasjon fra egne arealplaner. Slik kan det ikke være, sier Høie i en kommentar.
Forventer støtte fra Senterpartiet
Kommunene skal slippe å bli overstyrt av statlige byråkrater og det må være mulig å ta menneskelig hensyn i disse sakene. En regjering hvor Senterpartiet deltar kan ikke være bekjent av situasjonen slik den er i dag, vi forventer god støtte til dette forslaget fra deres representanter i regjering, avslutter Høie.
