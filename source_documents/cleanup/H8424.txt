
Dato: 04.06.2004
Ikke flertall for skattereform: -Sørgelig for næringslivet-
Det er selvsagt bare å beklage overfor norsk næringsliv at regjeringens håndtering av sitt eget forslag til skattemelding kun har bidratt til å skape ytterligere forvirring om vårt lands fremtidige skattesystem.
Det sier leder av Stortingets finanskomité, Siv Jensen, i en kommentar til at finanskomiteen i dag ikke klarte å bli enige om helhetlige endringer i skattesystemet.
Tap for regjeringen
Med unntak av innføring av den såkalte aksjonærmodellen har regjeringen stort sett ikke fått gjennomslag for noen verdens ting av de systemendringene de la opp til.
- Dette er helt og holdent regjeringspartienes egen feil all den tid de hele tiden konsekvent - merkelig nok - har vært uvillige til å konkretisere de fremtidige skattelettelser. Det er nemlig underlig å registrere at regjeringspartiene, som i sin egen Sem-erklæring har lovet å gjennomføre skattelettelser på i størrelsesorden 30 milliarder kroner i inneværende stortingsperiode, ikke selv var mer villige til å konkretisere disse lettelsene ved behandlingen av skattemeldingen, uttaler Siv Jensen.
Hun minner samtidig om at hvert øre av de skattelettelsene som regjeringen til nå har fått gjennomført i denne stortingsperioden har blitt gjennomført med støtte fra FrP, og at FrP selvsagt under hele denne prosessen har ønsket å bidra til å gi størst mulig skattelettelser både til vanlige lønnsmottakere og til næringslivet. - Det kan derfor synes som om regjeringen rett og slett ikke ønsker å få gjennomført sine egne skatteløfter til velgerne, mener hun.
Beklager usikkerheten
- Med alle de uavklarte forholdene som også nå ligger i luften etter finanskomiteens behandling av skattemeldingen, er det bare å beklage at regjeringspartiene ved behandlingen kun har bidratt til å skape ytterligere usikkerhet og uforutsigbarhet om næringslivets fremtidige rammevilkår. Dette er leit, men det måtte jo gå slik når regjeringen altså under hele denne prosessen har vært uvillige til å konkretisere
når de foreslåtte skatteendringer var tenkt gjennomført og til å si i fra om hvilke konkrete lettelser man har tenkt å komme med for budsjettet for 2005, avslutter Jensen.
