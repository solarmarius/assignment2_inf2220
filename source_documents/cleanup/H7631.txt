
22.8.2003
Stortingsrepresentant Morten Lund, Senterpartiet
Rusbrus-OMVENDELSEN
Alkoholforbruket til 15 - 20 åringer er det høyeste som er målt til nå. Tall fra Statens institutt for rusmiddelforskning (SIRUS) viser at unge i denne aldersgruppen i snitt drikker 5,5 liter ren alkohol. Fram til 1998 lå forbruket stabilt på 3 liter. Den betydelige økningen i år, skyldes etter alt å dømme rusbrusens meget omtalte inntog i butikkhyllene ved nyttår.
Det var Regjeringen, med EØS-partiet KrF, som i fjor høst foreslo å flytte rusbrussalget over fra Vinmonopolet til dagligvarebutikkene siden EØS-avtalen krevde at en måtte ha like regler for omsetning av øl og andre drikkevarer med samme alkoholinnhold.. Dette fikk sjølsagt flertall på Stortinget med støtte fra FrP.
De meget uheldige følgene av å plassere rusbrusen blant dagligvarene var klart for flere av partiene ved behandlinga i Stortinget. Derfor foreslo Senterpartiet sammen med Ap og SV å be regjeringen om å utrede konkrete, omsetningsbegrensende tiltak for alkoholholdige varer med alkoholprosent under 4,76 i forbindelse med at dette varespekteret ble utvidet i dagligvarehandelen.
Dette forslaget ble ikke støttet av KrF som da kunne gitt forslaget flertall. De valgte å se bort fra advarsler fra avholdsbevegelsen og fra helsepersonell. Det var også velkjent at land som Frankrike, Sveits og Nederland har gjennomført eller vurderer å gjennomføre tiltak for å redusere forbruket av rusbrus.
Bak forslaget i Stortinget lå det merknader fra Senterpartiet og SV om at "Regjeringen bør ta i bruk aktive virkemidler for å motvirke økt alkoholkonsum i målgruppen for rusbrus, der aktuelle virkemidler kan være så vel aldersgrense på 20 år for kjøp av slike produkter som økt avgift for disse produktene".
Heller ikke disse merknadene kunne KrF stille seg bak! Og dette ville ikke en gang ha vært i utakt med EØS-avtalen!
Først nå ved starten av valgkampen har KrF fått øynene opp. Nå vil KrF ha en kampanje mot rusbrus og flytte salget av både rusbrus og pils over til Vinmonopolet. I tillegg vil KrF opprette flere polutsalg. Regjerings-partner Høyre har allerede avvist dette.
Hvorfor kunne KrF så sent som i fjor høst ikke en gang være med på å få utredet avgrensende tiltak for rusbrusen? Jeg regner med at representanten til KrF i Familie- og kulturkomiteen, Ola T. Lånke eller parlamentarisk leder Jon Lilletun, kan svare på både dette og at de ikke hadde en eneste særmerknad eller forslag da denne svært viktige saken var til behandling for noen måneder siden.
