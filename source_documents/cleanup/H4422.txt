
fredag 22. desember 2000 13:50:00
Kontraktsinngåelse for nytt havforskningsfartøy:
- En gledens dag for Bergen og forskningen
- Det er meget gledelig at Ap-regjeringen nå legger bort motstanden mot nytt havforskningsfartøy, og retter seg etter stortingsflertallets ønske om at skipet skal bygges. Dette er en gledens dag for Bergen som forskningsby, og prikken over i-en for Venstre etter en budsjetthøst med store gjennomslag for universiteter og forskning. Det sier Venstres leder Lars Sponheim.
I Sentrumsregjeringens budsjett for inneværende år lanserte næringsminister Lars Sponheim bygging av et nytt, moderne havforskningsfartøy som del av en omfattende plan med prosjekter for å utnytte ledig kapasitet i norsk verftsindustri. Ap-regjeringen foreslo for to måneder siden å inndra alle bevilgninger til prosjektet og skyve det flere år fram i tid. Dette fant ikke Venstre og opposisjonen for øvrig på Stortinget seg i, og sørget for at Regjeringen måtte ta sin motstand opp til ny vurdering.
- Jeg håper et moderne havforskningsfartøy kan spille en helt sentral rolle for å bygge opp kunnskap om våre marine ressurser, sier Lars Sponheim. Han peker på at behovet for dette har blitt forsterket denne høsten, etter avsløringer av omfattende fiskejuks og voksende bekymring for forvaltningen av fiskebestandene. Sponheim understreker også at det nye fartøyet vil forsterke Bergens stilling som et kraftsentrum innenfor marin forskning.
- Denne høsten har vært en skjebnehøst for satsingen på forskning og høyere utdanning, sier Lars Sponheim. Arbeiderpartiets motstand mot nytt havforskningsfartøy var bare en av mange bidrag til at Regjeringens budsjettforslag ble kalt det dårligste forskningsbudsjettet på svært lenge. - For Venstre har det derfor vært helt nødvendig Â sette universiteter og forskning på topp i våre prioriteringer. Vi har bl. a. fått gjennomslag for 270 millioner kroner mer til universiteter og høyskoler, 500 mill kr ekstra i forskningsfondet og en forpliktende opptrappingsplan for forskningsinnsatsen. Når budsjetthøsten nå avsluttes med kontraktsinngåelse for nytt havforskningsfartøy, er det prikken over i-en for Venstre, sier Venstres leder.
