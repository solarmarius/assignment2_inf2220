
Fredag 27. august 1999
Fylkesleder Arvid Omdahl, Vest-Agder KrF:
MOMSSAKEN I VEST-AGDER KrF
Fædrelandsvennen har rettet søkelyset mot måten Vest-Agder KrF har distribuert sin valgavis med presentasjon av KrFs fylkesprogram på, og anklaget fylkespartiet for å ha forsøkt å unndra seg moms. Dersom fylkespartiet har gjort noe feil i denne saken, er vi de første til å beklage dette. Uansett har vi handlet i god tro, men samtidig vil vi presisere at saken ikke er så enkel som Fædrelandsvennen vil ha det til.
Vest-Agder KrF har både i år og tidligere forholdt seg "Forskrift for gjennomføringen av avgiftsfritak for tidsskrifter". Her heter det i §1 følgende: "Som tidsskrift anses etter disse forskrifter enhver annen publikasjon enn avis forutsatt at:
a. publikasjonen utkommer periodisk og med minst 2 nummer i året
b. publikasjonen er nummerert, er ledd i en ikke tidsbegrenset rekke og utkommer etter en fast utgivelsesplan
c. de enkelte nummer har felles tittel
d. publikasjonen omsettes til en forhåndsbestemt pris eller utdeles til foreningsmedlemmer.
I den samme forskriften heter det videre i §6: "Et tidsskrift blir avgiftsfritt uten hensyn til vilkårene i §§3 og 5 dersom innholdet er overveiende politisk, litterært eller religiøst".
Ut fra dette har Vest-Agder KrF oppfattet regelverket slik at bladet ikke er momspliktig. Kristelig Folkepartis revisor har støttet den fortolkningen, det samme gjør annen revisorkompetanse. Vi henviser i den forbindelse til følgende uttalelser fra advokat Jan Kolbjørnsen: "De særlige fritaksregler som gjelder for trykt skrift er verken enkle eller oversiktlige, og stiller relativt store krav til de trykkeriene som har ansvaret for at avgiftsberegningen er riktig.
Det faktum at man i nærværende tilfelle står overfor en publikasjon som fyller forskriftens krav for å være tidsskrift, tilsier at trykkeriet har opptrådt avgiftsmessig korrekt. Publikasjonen er imidlertid for dette nummers vedkommende trykt i et større opplag enn vanlig, og delt ut også til andre enn partimedlemmene.
Avgiftsspørsmålet blir da mindre klart, idet avgiftsfritaket normalt forutsetter at minst 80% av opplaget av tidsskriftet skal deles ut til medlemmene.
Etter forskrift nr. 16, §7, 2. ledd gjelder imidlertid ikke 80%-regelen der hvor tidsskriftets innhold er av overveiende politisk, litterært eller religiøst innhold. Det vil vel knapt kunne reises tvil om at et partiprograms innhold må anses som politisk. Det er følgelig særdeles tvilsomt at det i dette tilfelle kan påvises noen overtredelse av gjeldende avgiftsregelverk."
Så langt advokat Kolbjørnsen.
Kristelig Folkeparti ønsker selvsagt å komme til bunns i denne saken, og skulle det - mot vår formodning - vise seg at noe er gjort feil, vil vi selvsagt gjøre opp for oss.
Vi kommer nå til å sende saken formelt over til fylkesskattekontoret, slik at de kan behandle den på grunnlag av en henvendelse, og ikke bare på grunnlag av et avisoppslag.
