
Valgprogram Arbeiderpartiet - Sametingsvalget valgkrets 13 Sør-Norge
På parti med framtida
Den norske stat er etablert på territoriet til to folk: Samer og nordmenn. Begge folk har den samme rett og de samme krav til å utvikle sin kultur og sitt språk. Som urfolk har samene et folkerettslig krav på et særlig kulturvern. Til grunn for Arbeiderpartiets politikk ligger en ambisjon om å vitalisere samisk språk, kultur, nærings- og samfunnsliv.
Vi vil styrke samenes muligheter til å fungere som ett folk å tvers av landegrensene, og bidra til at det er gode rammevilkår for næringsutøvelse i samiske bosettingsområder. Det gjelder ikke bare for tradisjonelle næringer, men like mye for moderne arbeidsplasser knyttet til kultur og informasjons- og kommunikasjonsteknologi. Bruken av naturressursene i samiske områder må i første rekke komme bosettingen i de aktuelle distriktene til gode.
Arbeiderpartiet vil gi Sametinget reell innflytelse på områder som er viktig for det samiske samfunn. Vi vil forbedre muligheten for opplæring i samisk for alle aldersgrupper. En viktig forutsetning for utviklingen av det samiske samfunnet er å sikre rekruttering og utdanning av samisk fagpersonell i samiske områder.
Arbeiderpartiet vil:
· satse på utvikling av samiske læremidler og skjønnlitteratur på de samiske språk, og på landsdekkende samiske dagsaviser på norsk og samisk.
· at Sametinget skal ha reell innflytelse på utforming av jordbruks-, reindrifts- og fiskeripolitikken, og på forvaltningen av avgjørende ressurser for samisk samfunnsliv.
· sette i verk et verdiskapingsprogram for næringskombinasjoner i samiske strøk.
· at hensynet til den samiske befolkningen ivaretas blant annet ved å sikre fartøyer under 10 meter i Nord-Troms og Finnmark adgang til fiske og en garantert minstekvote.
· at barnehagetilbud for samiske barn skal være tilpasset det enkelte barns samiske språk- og kulturbakgrunn.
· bedre rammebetingelsene for samiske kunstnere og kulturutøvere og bidra til internasjonal profilering av samisk kultur.
· at det utdannes tilstrekkelig antall helse- og sosialarbeidere som behersker samisk språk og som har kunnskap om samisk kultur og samfunnsforhold.
· at Norge skal være et foregangsland i arbeidet med urfolks rettigheter.
· Satse på samisk reiselivsutvikling som skal sikre og styrke næringslivet i samiske områder.
· Satse på utvikling av målrettede virkemiddelordninger for kulturnæringssatsinger i samiske områder.
Saker Arbeiderpartiet skal prioritere i
valgperioden 2005-2009 i valgkrets 13 Sør-Norge:
· Første generasjon utflyttere og deres primærfamilie (ektefelle/barn) skal ha tilgang
til fornybare ressurser (eks. bær, fiske og lignende) på linje med lokalbefolkningen.
· Arbeide for at det gis økonomisk grunnlag for å ansettes daglig leder og informasjonsmedarbeider ved Samisk Hus i Oslo.
· Arbeide for at Samisk Hus skal komme fast på budsjettene i Oslo kommune og departementet.
· Arbeide for å etablere Samisk Språksenter.
· Arbeide for finansiering av tiltak for revitalisering av språket, for eksempel kurs for voksne.
· At det skal gis tilbud om samisk språkkurs (nord-, lule- og sørsamisk).
· At det skal settes i gang språkkurs for de samer som har vært offer for fornorskningsprosessen.
· Arbeide for at det skal etableres samisk møtesteder i andre byer og større steder i valgkretsen.
· Det bør settes i gang et språkprosjekt i Oslo, og andre aktuelle steder - med informasjon til foreldre om deres rettigheter til språkundervisning for deres barn.
· Samisk barnehage i Oslo bør utvides og styrkes både når det gjelder antall plasser for barn og økonomi.
· Oppfordre alle til å bruke det samiske flagget i de sammenhenger det er naturlig.
· Det opprettes samisk språk- og kulturundervisning på Universitetet i Oslo.
· Ansette person i Oslo kommune som kan samisk, og som kan dekke behovet for kontakt med eldre samer på byens eldresentre.
· Arbeide for å etablere møteplasser for samisk ungdom i byene og større plasser i valgkretsen.
· Arbeide for tolkevirksomhet på de store sykehusene i Oslo og andre sykehus i valgkretsen.
