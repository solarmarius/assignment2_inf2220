
16. mars 2006
Høyres Stortingsgruppe
Ingen aktiv næringspolitikk for landbruket heller.
Regjeringspartiene sa i dag nei til Høyres forslag om å lette skattetrykket for bønder. Dette er klart etter at finanskomiteen i dag sluttbehandlet Høyres forslag.
- Det er oppsiktsvekkende at regjeringspartiene ikke grep sjansen til å drive en mer aktiv næringspolitikk ved å støtte Høyres forslag om å sette en øvre grense i takseringen av "annen fast eiendom", sier Høyres skattepolitiske talsmann Svein Flåtten.
- Vårt forslag ville brakt takseringsreglene på linje med de som gjelder for boliger og fritidsboliger. Forslaget ville særlig gitt gårdsbruk en mulighet til å unngå den merbelastning som de rød-grønnes økninger i formuesskatten allerede har medført. Det er ventet at Regjeringen vil øke formuesskatten ytterligere, spesielt på eiendom. Derfor bør det innføres en øvre grense for hvor hardt formuesskatten på eiendom kan ramme, mener Flåtten.
Bondelaget enig med Høyre
Landbruket er en næring med små marginer og et stadig økende kostnadsnivå.
- Bondelaget har støttet vårt forslag og at Senterpartiet ikke griper muligheten til å forbedre betingelsene for denne nasjonalt viktige næringen, og samtidig gjøre beskatningen av fast eiendom mer rettferdig, er en gåte, avslutter Svein Flåtten.
