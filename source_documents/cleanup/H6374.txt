
22.11.02
Stortingsrep Siv Jensen (FrP)
Budsjettløsning: NØDVENDIG FOR NÆRINGSLIVET, OG MED SOSIAL PROFIL
- Vi har gjort vårt for å gi landet et nødvendig budsjett, hvor vi har rettet opp de verste usosiale kuttene i regjeringens forslag, og bidratt til nødvendige lettelser for næringslivet. , uttaler Siv Jensen i en kommentar til den inngåtte avtalen om Statsbudsjettet for 2003, som ble inngått mellom FrP og regjeringspartiene fredag kveld.
- Innenfor en ramme på 6,2 mrd.kr, har vi tross alt maktet å gi næringslivet tilbake avskrivningsatsene på maskiner og tatt vekk regjeringens innstramning i permitteringsreglene. FrP har dessuten fått til et endelig gjennombrudd i spørsmålet om avkorting av pensjoner for gifte og samboende pensjonister. Pensjonistpar vil nå få 5.300 kr. mer i pensjon. ,fortsetter Jensen.
- Det var nødvendig å demme opp for et mulig budsjettkompromiss med Arbeiderpartiet, eller enda verre; en ny Arbeiderpartiregjering. Arbeiderpartiets forslag til skatte- og avgiftsøkninger er det siste næringslivet og folk flest trenger nå. , fortsetter Jensen.
- Budsjettforhandlingene har vært svært vanskelige, og vi har opplevd det vi mener er tilløp til motarbeidelse og trenering fra KrFs side. Til tross for dette har vi kjempet igjennom at regjeringspartiene må vedstå seg avtalen om ytterligere en milliard kr. i økte skatteinntekter til kommunene i 2003. , avslutter Jensen.
