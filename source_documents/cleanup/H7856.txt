
8.10.2003
Sp
Sp foreslår skattefradrag for aleneboende
Ved stortingsmøtets start i dag fremmet Senterpartiet et privat forsalg om å utrede og innføre et skattefradrag for aleneboende. - Enslige sakker akterut i forhold til husholdninger med to eller flere inntekter. Dette er urettferdig, men kan bøtes på. Derfor går Senterpartiet inn for skattelette for aleneboende, sier Morten Lund, finanspolitisk talsmann for Sp.
Enslige i fokus
I valgkampen tok både Arbeiderpartiet og Venstre til orde for å bedre den økonomiske situasjonen for enslige. Det har Senterpartiet gjort lenge, blant annet som deltaker i Bondevik I-regjeringen.
- Nå får derimot Ap og Venstre sjansen til å følge opp valgkamputspillene sine, sier Lund, som står bak forslaget sammen med Magnhild M. Kleppa og Ola D. Gløtvol. Forslaget vil bedre både kjøpekraft og levekår for denne gruppen.
Harde fakta
Ibsen skrev at sterkest er den som står alene. Problemet i dag er derimot urettferdighet: De enslige har en lavere levestandard enn andre grupper. Skjevheten øker etter hvert som stadig flere - av ulike årsaker - bor alene. I dag er det 720 000 alendeboende i Norge.
- Tallenes tale er klar, mener Lund, og lister opp:
De siste 15 år har denne gruppen hatt en inntektsøkning på 5 pst., mot ca. 30 pst. for andre grupper. Samtidig har de enslige størst gjeld i forhold til inntekt, og relativt sett langt oftere betalingsproblemer i sin hverdagsøkonomi. Dette ble for øvrig dokumentert i Utjamningsmeldinga som ble lagt frem av Bondevik I.
Unge enslige under 45 år er overrepresentert i gruppen permanent fattige.
Enslige bruker 30 pst. av sitt forbruk på bolig, mens husholdninger på 4 personer bruker 21 pst. Og videre: 60 pst. i denne gruppen eier sin egen bolig, mot 80 pst. av andre husholdninger.
·
Skattereform også for aleneboende
Gruppen enslige er en sammensatt gruppe.
- Derfor er det naturlig at konkrete sider ved en fradragsordning blir utredet av regjeringen, mener Lund.
- I neste omgang foreslår Senterpartiet at regjeringen kommer tilbake til Stortinget med forslag om både omfang og innretning av en slik fradragsordning. Dette kan og bør gjøres i forbindelse med meldingen som skal legges frem for Stortinget som oppfølging av Skauge-utvalgets innstilling om ny skattereform.
