
Fredag 22. mai 1992
Kåre Gjønnes (KrF) i Stortingets verdidebatt:
FAMILIEN MÅ GJENREISES
SOM TRENINGSSTED FOR OMSORG
Dersom forvitringen av familien ikke stanses, blir det heller ikke mulig å snu utviklingen mot en varmere samfunn. Familien har vært grunncellen i samfunnet, og stedet for trening i å bry seg om hverandre, i å vise omsorg, respekt, kjærlighet og hensynsfullhet. Denne cellen må bygges opp igjen dersom varmen og nærheten i sam-funnet skal bli følbar igjen. Dette sa Kristelig Folkepartis parlamentariske leder Kåre Gjønnes da Stortinget fredag drøftet en interpellasjon fra Erik Solheim til stats-ministeren der han etterlyste andre målestokker for samfunnsutviklingen enn bare økonomisk vekst.
Kåre Gjønnes sa seg glad for at denne debatten var blitt reist, men advarte mot å gjøre den til en slagordsdebatt. -Verdibegrepet må få innhold i konkrete saker, sa Kåre Gjønnes, og minnet om at blant andre Eriks Solheims parti tidligere har hatt verdinøytral-itet som "det store, forløsende standpunkt". Han mente Vaclav Havels beskrivelse av samtiden som en tid der "vi har ikke lært å tro på noe, ikke bry oss om hverandre, bare bry oss om oss selv" var dekkende.
Kåre Gjønnes sa seg enig med Erik Solheim i at vekstsamfunnet har spilt falt, og at vekst ikke lenger kan godtas som overordnet mål. -Det betyr ikke at jeg mener vekst i seg selv er galt, men det må aldri bli et mål i seg selv. Veksten må tilpasses ressursbruk, naturens tåleevne og kravet til fordeling mellom fattige og rike land, slo Gjønnes fast.
Han avsluttet med å ta til orde for en bedre nasjonal og internasjon fordeling, og mente at det er på det feltet seriøsiteten i verdiengasjementet kommer til å stå sin prøve. Når underskuddet på 40 milliarder i statsbudsjettet skal spares inn, kommer man ikke langt med slagord og protester.
-Dersom vi adresserer innsparingene til behagelige standpunkt, går det greit. Verre blir det når våre egne grupper rammes, fryktet Kåre Gjønnes.
