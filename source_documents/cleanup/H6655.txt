
30.11.02
Vegard Martinsen, (DLF)
Helsefascisme i høyeste potens
Regjeringen vil ventelig foreslå et forbud mot all røyking på alle restauranter og kafeer etc., og man regner med at forslaget vil få flertall i Stortinget.
Selvsagt er det usunt å røyke, og vårt syn et at man absolutt ikke bør begynne å røyke, men et forbud som dette er allikevel totalt uakseptabelt.
Helse er en stor verdi for de aller fleste, men mange røykere sier at de setter svært stor pris på en røyk. Og de som da vil unne seg denne røyken en gang i blant og derved få en øket sannynlighet for å bli rammet av endel sykdommer, de må ha full rett til det. Det å nekte dem dette, som seks av Stortingspartiene nå vil, er intet annet enn fascisme med helse som begrunnelse.
Det bør være opp til eieren av et forsamlingslokale å avgjøre hvorvidt røyking skal være tillatt eller ikke i hans lokale. Grunnen til at det idag er tillatt med røyking på de fleste kafeer og restauranter er at kundene fortrekker dette - hvis de ikke hadde gjort det ville de i langt større grad ha oppsøkt steder hvor røyking er forbudt.
Et forbud vil selvagt bli umulig å overholde, og politiet kommer forhåpentligvis til å gi blaffen i å forsøke å håndheve forbudet. Og dersom politike forsøker å hindre folk i å røyke på kafeer, så får de mindre tid til å innbruddstyver og overfallsmenn. (Selvsagt vil lovverket si at det er eieren av kafeen som skal straffes, ikke røykerne, men enhver som ikke er folkevalgt politiker kan forestille seg det villinisset av kompliserte eierforhold eierne må koke ihop for å unngå at de blir ilagt store bøter hvis deres gjester tar seg en røyk etter maten. Og vil politiet stenge en kafe og kaste gjestene ut midt i åpnigstiden? Da vil nok Onkel Politi bli meget upopulær, og dette vil ha negative virkninger på andre områder. Dessuten vil respekten for lov og rett bli enda mindre.
Man kan spørre seg: hva blir det neste? Påbud om morgengymnastikk og obligatoriske turer i skog og mark? Forbud mot å spise kjøtt mer enn to ganger i uken? Obligatoriske daglige doses av rødbeter, kålrot og broccoli? Forbud mot loff og annet brød laget av fint mel?
Det er dog ikke overraskende at Høyre går med på et slikt forslag - i Høyre har prinsippet om individets frihet aldri stått sterkt. FrP går imot forslaget, men antagelig kun fordi praktisk talt samtlige FrPere røyker, ikke fordi de støtter prinsippet om individets frihet. Og som vi har for vane å si hver gang politikerne bestemmer seg for noe uklokt, som er praktisk talt hver eneste gang de vedtar noe, så vil det eneste positive resultat av dette være en øket politikerforakt.
Kun DLF står som en konsekvent forsvarer av individets frihet, og, som en konsekvens av dette, går DLF samtidig inn for at den enkelte skal ha fullt ansvar for sine egne handlinger. Dette gjelder alle, også røykere og kafeeiere.
