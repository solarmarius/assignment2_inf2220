
Stortinget, 9. mars 1999
FREMSKRITTSPARTIETS
STORTINGSGRUPPE
Fra Stortingsrepresentant Ulf Erik Knudsen (FrP), medlem av Stortingets Kirke-, utdannings- og forskningskomité.
Må få ta opp igjen alle fag!
 Fremskrittspartiet er imot at elevene ikke skal få ta opp igjen enkelte fag, og vil be Statsråd Jon Lilletun legge frem sak for Stortinget med forslag til endring av disse reglene, sier Ulf Erik Knudsen.
Ifølge rundskriv gitt av Kirke- , utdannings- og forskningsdepartementet er det ikke lenger mulig å forbedre karakterer som ble gitt i studieretningsfag som matematikk, kjemi, engelsk og B/C språk 2. året på videregående skole, hvis eleven har tatt eksamen i faget i 3. skoleår.
- Dette er ikke akseptabelt, uttaler Ulf Erik Knudsen. - Det er urimelig at det skal være begrensninger i hvilke fag som man kan ta opp når karakteren i disse fagene blir tillagt vekt ved opptak til høyere utdanning. Ordningen fører til at elevene må forbedre de fagene som de har gode karakterer i for å få nok poeng til å kunne komme inn på ønsket studium. Både for eleven og for samfunnet er det mest riktig at det brukes ressurser på å forbedre de fagene hvor de er svakest, sier Knudsen videre.
- Det er beklagelig at informasjon om det nye regelverket ikke har blitt tilstrekkelig meddelt de det gjelder - nemlig elevene, ifølge Aftenposten 8 og 9 mars. Departementet må her grundig se på sine informasjonsrutiner, sier Knudsen, som regner med at slike tilfeller ikke vil gjenta seg.
