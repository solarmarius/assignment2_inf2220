
Dato: 14.april 2004
Generalsekretær Geir Mo, FrP
Krekar får ikke fremmet anken mot Hagen
Mullah Krekar får ikke fremmet sin anke i saken mot Carl I. Hagen for Borgarting lagmannsrett. Dette skyldes at anken ble innlevert for sent.
13. januar i år frifant Oslo tingrett Carl I. Hagen for påståtte injurier mot mullah Krekar. Krekar ble samtidig dømt til å betale Hagens saksomkostninger med til sammen 199.600. Krekars advokat anket senere saken inn for Borgarting lagmannsrett, men leverte anken for sent.
Borgarting Lagmannsrett har nå tatt stilling til hvorvidt anken likevel kan fremmes, og er enstemmig kommet frem til at den ikke kan det, da den altså er innlevert for sent. Mullah Krekar kan dermed takke seg selv og sin advokat for at han ikke får prøvd saken videre.
- Jeg er på vegne av både partiformannen og partiet svært glad for at denne saken nå synes å gå mot sin avslutning, sier generalsekretær Geir Mo. Tingrettens dom var klar og i overensstemmelse med gjeldene rett innenfor ytringsfriheten. Å oppta rettens tid på dette en gang til ville derfor vært meningsløst.
Jeg håper nå at mullah Krekar og advokat Meling slår seg til ro med denne avgjørelsen, og overfører våre saksomkostninger i tråd med Oslo tingretts dom, og ikke belaster norsk rettsvesen videre i denne saken.
- Selv om jeg ikke er i tvil om at mullah Krekar ville ha tapt sin sak både i lagmannsretten og senere i Høyesterett er det greit å nå få satt et punktum, avslutter Geir Mo.
