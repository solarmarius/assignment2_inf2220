
FREMSKRITTSPARTIETS
STORTINGSGRUPPE
Fra Fremskrittspartiets stortingsgruppe
PRESSEINFORMASJON
Bakgrunn:
Privatisering og børsnotering av Statoil
Verken Statoil selv eller den norske stat er tjent med at Statoil er et heleiet statsselskap. Staten er kommet i en håpløs posisjon ved at staten både er skattemyndighet og har forvaltningsmyndighet for ressursene i norsk sektor. Når staten i tillegg skal være miljøvernmyndigheten og eier av det viktigste selskapet i norsk utvinning av olje og gass, sier det seg selv at det oppstår en rekke dobbeltroller. Statens representanter kommer på begge sider av bordet i flere og flere sammenhenger.
Statoil ble i sin tid etablert som et redskap for statlig styring av oljeutvinningen. Statoil er i dag et vanlig oljeselskap som arbeider i skarp konkurranse med andre, både innenlandske og utenlandske oljeselskaper.
Statoils virksomhet er blitt mer og mer risikopreget. Statens rolle som økonomisk aktør i en bransje i et konkurransepreget marked gjør at statens tilsyn med miljøsituasjonen i norske farvann oftere og oftere kommer i konflikt med statens egne økonomiske interesser i utvinningen. Staten kommer også i en dobbeltrolle når det gjelder konsesjonstildeling. Når statlige instanser skal fordele konsesjoner og statens eget oljeselskap er en av interessentene, blir det vanskelig å fatte tillit til at avgjørelsene om konsesjonstildeling gjøres på en upartisk måte.
Dette er noen av konklusjonene i dokument 8:52, som Fremskrittspartiets stortingsgruppe har fremlagt. Forslaget skal behandles av Stortinget i løpet av høsten.
- Statens inntekter av utvinning, raffinering og salg av olje, gass og produkter laget av olje eller gass bør komme gjennom en direkte skattelegging som er lik for alle oljeselskaper uansett eierform og nasjonal tilhørighet, sier FrP's oljepolitiske talsmann, stortingsrepresentant Øyvind Vaksdal, i en kommentar. - På den måten vil staten kunne fastsette et beskatningsnivå uavhengig av egne, kortsiktige interesser som aksjonær. Videre kan staten fastsette utvinningstempo og sette miljøkrav uten å bli rammet av disse selv, sier Vaksdal.
- Et virkemiddel som burde vært gjennomført for lengst er at næringsdepartementet overtar forvaltningen av statens aksjer i Statoil. Dermed blir det i hvert fall et departementalt skille mellom forvaltning og drift, sier Vaksdal.
- Verdien av selskapet svinger i takt med konjunkturer og oljeprisen på verdensmarkedet. Dette gjør at staten normalt skal inntektsføre svære verdiøkninger når oljeprisen er høy, og enorme tap når oljeprisen er lav. Dette kommer i tillegg til de virkningene svingningene i oljeprisen får for provenyet av produkt- og utvinningsavgiftene.
- Fremskrittspartiet vil omgjøre Statoil fra å være den norske stats oljeselskap til å bli det norske folks oljeselskap. Dette gjør vi ved å overføre 15 prosent av Statoil-aksjene slik at alle norske statsborgere over 18 år får en aksje hver, vederlagsfritt. Dersom Statoil blir børsnotert vil verdien av samtlige aksjer sannsynligvis havne på ca. 118 milliarder kroner. 15 prosent av dette fordelt på 3,4 millioner norske statsborgere over 18 år gir en verdi for hver enkelt på 5.200 kroner. Hva hver enkelt ønsker å gjøre blir opp til dem selv. Noen vil kanskje beholde den og satse på en verdiøkning, andre vil kanskje selge den og investere i andre aksjer eller verdipapirer, atter andre vil selge og bruke pengene til andre ting. Det er i hvert fall sikkert at mange vil forsøke å kjøpe seg opp ved å skaffe seg flere folkeaksjer innenfor rammen av 15% av Statoils aksjer, sier Vaksdal.
- Videre foreslår vi å overføre 10 prosent av aksjene til Folketrygdfondet. Dette vil være med på å sikre trygdeytelsene for pensjonister og syke, sier Vaksdal.
- Avslutningsvis foreslår vi å selge ytterligere 20% av Statoil-aksjene, slik at staten blir sittende igjen med 55%, sier Vaksdal.
Forslaget fra stortingsrepresentantene Øyvind Vaksdal, Øyving Korsberg og Siv Jensen finnes på følgende internettadresse: http://www.stortinget.no/dok8/dok8-199899-052.html
