
2. april 2001
Reidun Gravdahl
Slå ring om abortloven
Stortingsrepresentant, Reidun Gravdahl slo ring om abortloven i Stortinget, tirsdag 27. mars 01. Stortinget behandlet et forslag om ny forskrift til gjennomføring av love om svangerskapsavbrudd, framsatt av representantene, Næss, Alveheim, Tingelstad og Dørum. Forslaget går blant annet ut på å innskjerpe alle grupper helsepersonells reservasjonsrett, også ved bruk av den såkalte abortpillen. Dette er Ap imot.
- Før i tiden satte mange tragiske, amatørmessig utførte aborter kvinnens liv og helse i fare. Den tiden vil vi ikke ha tilbake! Vi slår ring om abortloven og vil ivareta kvinnens helse på en forsvarlig måte når hun er i den fortvilte situasjon at hun vil ha abort. Det sa stortingsrepresentant Reidun Gravdahl da Stortinget tirsdag behandlet et forslag om ny forskrift til gjennomføring av lov om svangerskapsavbrudd, framsatt av representantene Næss, Alvheim, Tingelstad og Dørum.
Forslaget går blant annet ut på å innskjerpe alle grupper helsepersonells reservasjonsrett, også ved bruk av den såkalte abortpillen. Dette går Arbeiderpartiet imot.
- Arbeiderpartiet mener at reservasjonsretten gjelder for de som utfører eller assisterer ved selve abortinngrepet. Helsepersonell som gir kvinnen stell og pleie før og etter inngrepet, har ifølge dagens lov ikke adgang til å reservere seg, sa Gravdahl.
Gravdahl viste til at da stortingsmeldingen om erfaringer med lov om svangerskapsavbrudd ble behandlet i 1996, var det svært få som benyttet seg av reservasjonsretten, og flertallet konkluderte med at det derfor ikke var grunn til å endre loven på dette punktet. Men enkelte kommuneleger hadde påberopt seg reservasjonsrett både ved forskrivning av prevensjon og ved anmodning om svangerskapsavbrudd. Flertallet sa den gang klart ifra at det kun var det helsepersonell som etter loven hadde en slik rett, som kunne reservere seg , og ba helsetilsynet følge opp med nødvendig kontroll.
- Det er stort sett jordmødre eller sykepleiere som deler ut medikamentet. Men det er kvinnen selv som setter i gang svangerskapsavbruddet når hun spiser pillen. Det kan umulig være en direkte handling å holde fram en dosett med et medikament i. Et medikament som kvinnen selv velger å innta, noe hun har rett til etter loven! I høringsrunden har også Sykepleieforbundet sluttet seg til denne presiseringen av reservasjonsretten, sa Gravdahl, som beklaget at stortingsflertallet ikke aksepterer dette.
- Er det slik at det for noen faktisk er et ønske å gjøre det verst mulig for kvinnen? Skal det være vanskeligst mulig å få gjennomført et svangerskapsavbrudd som en kvinne har lovmessig rett til? Jeg vil advare mot en utvikling som vanskeliggjør en profesjonell gjennomføring av abort, sa Gravdahl.
- Vi mener at reservasjonsretten er ivaretatt i tråd med loven i de nye forskriftene. Legen som skriver ut abortpillen kan reservere seg. Legen er medisinsk ansvarlig og bare dette er aktiv handling. Utdeling av medikamentet må likestilles med pleie før inngrepet. Kvinner i distriktene må ha like stor rett som de i byene til å få gjennomført abort. Det er de som bor på landsbygda som i vesentlig grad vil rammes ved reservasjonsrett, fordi det er der mangelen på helsepersonell er størst, sa Reidun Gravdahl.
