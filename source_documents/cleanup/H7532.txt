
Fylkesprogram 2003 - 2007
Nordland Venstre
Personlig frihet og sosialt ansvar
Venstre er Norges sosial-liberale parti. Venstre forener frihet for enkeltmennesket med sosialt ansvar. Liker du presentasjonen nedenfor, så stemmer du Venstre ved kommune- og fylkestingsvalget.
IDEOLOGISK INNLEDNING :
Venstre baserer sin politikk på den sosialliberale ideologi. For et liberalt parti er det enkelte menneskets frihet, lykke og velferd målet for samfunnet. Venstres politikk forener frihet for den enkelte med ansvar for fellesskapet og for hverandre.
I begynnelsen av det 21. århundre står sosial-liberalismen og de liberale verdiene sterkere en noen gang tidligere. Individuell frihet, respekt for individet og menneskerettighetene er anerkjente verdier for stadig flere. Enkeltmennesket har fått økt frihet som gir nye muligheter for menneskelig vekst. Samtidig må vi finne gode felleskapsløsninger som tar vare på både friheten og ansvaret. Dette er Venstres ærende i norsk politikk!
NORDLAND - MULIGHETENES FYLKE
For Venstre er Nordland mulighetenes fylke. Nordland har rike år foran seg. Dette krever en stor satsing på kompetanse, utdanning, forskning og utvikling av ny teknologi.
VENSTRES VISJON
Kystfylket Nordland omfatter 1/4 av Norges totale kystlinje.
Kysten er en viktig ressurs for framtidig verdiskapning. Denne ressursen må vi forvalte på en forsvarlig måte, og vi må sikre at en stor del av verdiene blir værende i landsdelen. Fremdeles mangler vi kunnskap om livet i havet og konsekvenser av ulike typer marin virksomhet. De siste årene er det bygd opp sterke kompetansemiljøer i Nordland i tilknytning til marin virksomhet. Dette er viktig for framtida, og Venstre vil prioritere en fortsatt utbygging av disse miljøene.
Nordland er ikke bare Norges kystfylke, men også Norges energifylke. Knapt noe område i Norge har bedre tilgang på energi. Venstre vil arbeide for å utnytte alternative energiressurser som vindkraft, bølgekraft, varmepumper og havstrømmer. Dette arbeidet kan gjøre Nordland til et foregangsfylke når det gjelder bruk av miljøriktige energikilder.
Menneskene er vår viktigste ressurs. Uten kompetente og driftige mennesker klarer vi ikke å utnytte Nordlands potensial. Utdanning, kompetanse forskning og kultur, er viktige stikkord for framtida. Venstre vil arbeide hardt for å styrke utdanningstilbudene i Nordland og bygge opp sterke kompetanse- og forskningsmiljøer. Slik kan vi tilby attraktive arbeidsplasser til ferdig utdannet ungdom og lokke til oss mennesker med høg kompetanse fra andre deler av Norge og verden.
Nordland Venstre støtter etableringen av et Universitet i Bodø.
Et godt miljø, et bærekraftig næringsliv, en god offentlig sektor og et samfunn der menneskenes verdighet respekteres og folk tar vare på hverandre. Dette er deler av Venstres visjon for det gode samfunn.
FRA VISJON TIL POLITIKK:
MILJØ
Miljøpolitikk handler om livskvalitet og helse i dag og i framtida. Miljøpolitikk er å tenke på barna og barnebarna, og på hele kloden, når politiske vedtak fattes. Arealvern, matvaresikkerhet, kollektivtrafikk, stans i skadelige utslipp, redusert støy og en bærekraftig energipolitikk basert på fornybare kilder og internasjonalt forpliktende samarbeid er viktige deler av i Venstres miljøpolitikk.
Et moderne Norge er et miljø-Norge.
· Venstre vil bruke fylkeskommunen til å arbeide fram gode prosjekter innen alternativ energi, og støtte opp om de kompetansemiljøene som allerede finnes i fylket.
· Venstre vil fortsette å bruke fylkeskommunen i arbeidet for å stoppe utslippene fra det britiske atomavfallsanlegget i Sellafield, som i sterk grad berører kystfylket Nordland.
· Venstre vil bruke fylkeskommunen til å kjempe for oljevernberedskap og miljøovervåkning langs Nordlandskysten og vil øke støtten til "Olje-fisk-miljø-senteret" i Lofoten.
· Venstre vil bruke fylkeskommunen til å kjempe for at transporten av atomavfall og olje langs norskekysten flyttes lengre ut i havet, og at beredskapen høynes, og sjømerkingen og sjøkartene blir bedre.
· Venstre vil gjennom Fylkestinget arbeide for en "Føre-Var" politikk i forhold til torskeoppdrett i Vestfjorden.
· Venstre vil bruke fylkeskommunen til å arbeide for at orionflyene på Andøya flystasjon blir tatt i bruk for miljø- og ressursovervåking i nordområdene.
SOSIALT ANSVAR
Rusomsorg
Venstre ser på rusmisbruk som en sykdom. En sykdom som oftest vil trenge langtidsbehandling og ettervern.
· Venstre vil arbeide for at en akuttavdeling for rusmisbrukere snarest etableres i Salten og på Helgeland.
· Venstre vil at hver kommune, alene eller i samarbeid med andre, oppretter et samlingssted, hvor de som kjemper for å komme ut av misbruket har noen å kjempe sammen med.
Borgerlønn
Mennesket er unikt. Uavhengig av sosial status må alle gis muligheter til å utvikle sine ressurser til beste for seg selv og fellesskapet. Sosiallovgivningen gir i dag alle rett til minsteinntekt, men mange som trenger slik hjelp opplever dessverre en runddans i systemet.
· Venstre mener det er viktig å utvikle et samfunn for alle
· Venstre vil flytte ressurser fra forvaltning av kompliserte ordninger til hjelpetiltak for dem som trenger det mest
· Venstre vil i kommende periode videreføre arbeidet med å få innført borgerlønn/en garantert minsteinntekt for alle over 18 år.
SKOLE OG UTDANNING
Venstre setter utdanning og forskning lang fram i prioriteringen av samfunnets oppgaver. Skole- og utdaningspolitikk er samfunsbygging, ikke minst i en tid hvor samfunnet gir større muligheter til selvstendig valg av skolelinje og fremtidig yrke. Alle skal ha mulighet for å utnytte sine evner og skaperkraft.
Venstres vil at alle skal ha samme adgang til utdanning, uansett sosial og kulturell bakgrunn! En styrket kommuneøkonomi er viktig for å sikre en god skole for alle. Venstre vil slippe skolen fri - ved å gi mer ansvar til den enkelte skole. Kvalitet og kunnskap koster, Norge skal være en førsteklasses kunnskapsnasjon.
· Venstre vil sikre gode skoletilbud i byene, og samtidig arbeide for en fortsatt desentralisert struktur for videregående skole, der elevene kan tilbys opplæring på hjemstedet.
· Venstre vil bruke informasjonsteknologien aktivt innen videregående opplæring og høgere utdanning, slik at tilbudene når fram til der folk bor.
· Venstre vil gi den enkelte skole større frihet til å utvikle og profilere seg og sin egenart og sine tilbud.
· Venstre vil gjøre fylkeskommunen til en aktiv medspiller for alle høgskolemiljøene i fylket
· Venstre vil arbeide for framtidige universitetsmiljøer i Nordland.
· Venstre vil videreføre inntaksavtalen med Troms og Nord-Trøndelag, slik at videregående elever i grenseområdene får et best mulig opplæringstilbud.
· Formgivningsfag i videregående skole er viktig. Den skapende dimensjon i opplæring må verdsettes og utvikles. Fagbrev er viktig for ungdom, og stimulerer ofte til å skape egen arbeidsplass.
KULTUR
Kultur er et uttrykk for våre medfødte behov og evner til å kommunisere med andre mennesker. Kultur beriker hverdagen og gjør livet verdt å leve. Et mangfoldig og skapende kulturliv er uunnværlig i et samfunn.
Kultur skal ikke være forbeholdt de rike. Hele spekteret av lokale kulturytringer, innvandrerkultur, og andre minoritetskulturer må støttes aktivt. Det er et rimelig krav at den offentlige kulturinnsatsen skal gi et tilbud som er tilgjengelig for folk i hele landet.
Kultur i skolen er viktig. Nordland Venstre vil fortsatt aktivt bidra til å videreutvikle den kulturelle skolesekken. Den kulturelle skolesekken skal legge til rette for elevens egen deltaking og opplæring samtidig som den gir elevene lettere tilgang til kunst og kultur av alle slag. Den kulturelle dimensjonen i grunnskolen og videregående skole må forsterkes og sikres gjennom samarbeid og samhandling mellom kultursektor og skoleverk.
· Venstre vil være en støttespiller for kulturlivet og arbeide for at spisskompetansen innen kunst og kultur får gode arbeidsvilkår i Nordland fylke
· Venstre vil styrke Distriktsmusikerordningen og MiN-ensemblet
· Venstre vil støtte talentutvikling innen kunst og musikk og kjempe mot nedskjæringer i kunst- og kulturskolene
· Venstre vil arbeide videre for den kulturelle skolesekken
KOMPETANSE OG NÆRINGSUTVIKLING
Nordland Venstre vil være med å utvikle et Nordland der tiltakslyst og handlingsevne kommer til heder og verdighet igjen.
På fylkestinget vil vår oppgave være å sikre at enkeltmennesket kan få utvikle og bruke sine ressurser uavhengig av bosted. For å oppnå dette vil det være nødvendig å satse på tilrettelegging og bygging av infrastruktur som legger til rette for næringsutvikling og bosetning i hele fylket.
· "Venstre vil bruke næringsrettede midler på samferdselsprosjekt som vei, vannforsyning og bredbånd når mangel på gode samferdselsløsninger står i veien for lokal næringsutvikling og kompetanseutvikling.
· Venstre vil styrke samarbeidet mellom fylkeskommunen, regionale statsetater, forskningsinstitusjoner, høgskoler og universitetsmiljø i Nordland.
· Venstre vil kjempe for utvidede ressurser til næringsutvikling og kompetanseheving.
· Venstre vil bruke fylkeskommunen til å stimulere lokale kompetansemiljøer gjennom kunnskapsparker og næringshager.
· Nordland Venstre vil arbeide for tiltak som kan sikre industrien i fylket eksistens- og utviklingsmuligheter.
SAMFERDSEL
Nordland Venstre vil arbeide for å opprettholde og forbedre kommunikasjon og transportmuligheter både langs kysten og i innlandet. En hensiktsmessig flyplasstruktur, et godt stamveinett, opprusting av fylkesveiene og sikring av transportveiene langs kysten og mellom kysten og innlandet er viktig. Nordland Venstre vi arbeide for opprustning og modernisering av Nordlandsbanen og Ofotbanen.
AVSLUTNING
Venstre er et moderne sosialliberalt parti med fokus på frihet og ansvar for den enkelte samtidig som fellesskapet kan ta ansvar og løse oppgavene der den enkeltes muligheter og initiativ ikke strekker til. Venstre tilbyr en balansert og reflektert politikk. Vi tror på den enkeltes initiativ og evne til å skape et godt liv for seg og sine innenfor forsvarlige samfunnsmessige rammer. Samtidig er vi villige til å ta i bruk fellesskapsløsninger der det er fornuftig og nødvendig. En stemme på Venstre er en stemme for en bærekraftig og framtidsrettet politikk.
Nordland Venstres fire første kandidater
Arne Langset, (47) er Nordland Venstres førstekandidat.
Langset har en brei bakgrunn fra politisk arbeid både på lokalplan og riksplan. Han er medlem av formannskapet i Nesna, og sitter i Nordland Fylkesting i inneværende periode. Arne Langset var administrasjonssjef i Nei til EU ved forrige folkeavstemming, og har arbeidet nasjonalt og internasjonalt med matvaresikkerhet og matvarepolitikk. Han arbeider i dag ved Høgskolen i Nesna.
May Valle, (52) Hamarøy
Utdannet adjunkt innen fagene EDB, økonomi og nordisk. Er lører i videregående skole. Hun har erfaring som ordfører (8år) og kjenner kommunenes utfordringer.
Hennes hjertesaker er kraftsektoren med dens utviklingsmuligheter under riktig forvaltning. Videre brenner hun for distriktspolitikk, jordbruk, samfredsel og økte forskningsmiddler til Nordland
Asbjørn Ingebrigtsen, 39 år. gift, 5 barn
Bor på Fauske i Nordland. Han er leder for natteravnrådet i Norge. Politiske saker: Er genuint opptatt av barne-, ungdoms- og familiepolitikk. Videre er han opptatt av de trygdedes rettigheter og situasjon i samfunnet. Arbeider som markedsøkonom og megler. Arbeider på et advokatkontor i Fauske.
Unni Abrahamsen, Narvik, 42 år, 2 barn
Utdannet ingeniør og lærer. Jobber nå som lærer i grunnskolen. Er opptatt av barns oppvekstvilkår, barne- og ungdomsidrett (Er nestleder i Fotballklubben Hardhaus), nærmiljø/nærmiljøanlegg, og skolepolitikk. Valgte Venstre pga den sosialiberale ideologien og de liberale verdiene, med utgangspunkt i det enkelte menneske samfunnsansvar, og mer frihet og mer ansvar gir et bedre felleskap.
