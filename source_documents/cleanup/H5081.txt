
Oslo, 30. august 2001
Jan Petersen
Hvis brukerne er viktigst
På en pressekonferanse i dag presenterte Jan Petersen en rapport som ECON har laget på oppdrag fra Høyre og Norges Rederiforbund.
Rapporten viser at det er betydelig sammenblanding mellom det offentliges rolle som bestiller og rollen som tjenesteprodusent. Resultatet er mindre konkurranse, høyere kostnader og dårligere tjenester. Når det offentlige har monopol på produksjon av mange tjenester, eller subsidierer egen virksomhet slik at private ikke slipper til, svekkes kravene til effektiv produksjon og fornyelse. Rendyrker vi det offentliges rolle som bestiller og kontrollør, og overlater utførerrollen til private, vil tjenestene vi tilbyr brukerne bli bedre. Samtidig blir det større rom for å redusere skattetrykket og styrke folks privatøkonomi.
Rapporten peker på en rekke eksempler på rolleblanding, manglende konkurranse og dårlig ressursbruk, bl.a. i samferdselssektoren. Konkurranseutsetting vil gi bedre veier, en bedre jernbane og bedre kystleder. Andre rapporter har påvist at det er mulig å få mer igjen for pengene som brukes på offentlige tjenester. Når innbyggerne betaler skatt for å finansiere velferdstjenester, er det viktig at tjenestetilbudet de får igjen blir best mulig. Høyre vil systematisk gjennomgå offentlig sektor med sikte på konkurranseutsetting og bedre offentlige tjenester. På de områdene rapporten behandler vil Høyre blant annet:
* Skille ut og konkurranseutsette produksjonsavdelingen i Statens vegvesen.
* Konkurranseutsette Kystverkets produksjonsavdeling.
* Skille ut og konsekvent konkurranseutsette Jernbaneverkets forretningsdrift.
* Gi NSB konkurranse om persontransport på jernbanen.
Større konkurranse gir lavere kostnader og mer velferd for hver krone. Høyre vil ha en offentlig sektor innrettet mot det enkelte menneskes behov for tjenester. Vi er alle forskjellige som mennesker, med hver våre behov. Det er derfor viktig med et mangfold av tilbud som hver enkelt kan velge mellom. Det offentlige skal fortsatt ha ansvaret for bestillerrollen, men private må få anledning til å utføre tjenestene. For å oppnå dette vil Høyre fristille og konkurranseutsette offentlige virksomheter og knesette prinsippet om at finansieringen følger brukerne til det tjenestetilbudet de velger.
Da Ap-regjeringen tiltrådte, signaliserte den vilje til å ta tak i utfordringene i offentlig sektor. I Regjeringens tiltredelseserklæring sa Stoltenberg: "Står vi fast på gamle løsninger som ikke virker, da svekker vi tilliten til fellesskapsløsningene. Da svekker vi velferden og øker ulikhetene. Det taper vi alle på. Folk ønsker valgfrihet. I dag kan vi konstatere at Regjeringen har lagt bort ambisjonene om å gi hver enkelt av oss et bedre tilbud. Regjeringen har gjort det klart at den ikke er interessert i konkurranseutsetting. Samtidig er fagbevegelsen gitt vetorett mot endringer. Når Regjeringen lar museumsvokterne i fagbevegelsen få det endelig ordet, må brukernes interesser vike. For Høyre er hensynet til brukerne viktigst.
