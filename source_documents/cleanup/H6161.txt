
21.09.2002
Arbeiderpartiet
Angrepene på Palestina
Kvinnebevegelsen i Det norske Arbeiderpartiet ber i en uttalelse innstendig om at regjeringen bruker alle tilgjengelige kanaler, som direkte samtaler og sikkerhetsrådet, til å stanse angrepet umiddelbart. - En hel verden står og ser på at Israel utsletter de palestinske selvstyremyndighetene. Dette kan vi ikke godta, heter det i uttalelsen som ble enstemmig vedtatt på partiets 36. ordinære landskvinnekonferanse lørdag.
Sharons tanks er i ferd med å jevne Arafats hovedkvarter med jorda. Som fadder for Oslo-prosessen og opprettelsen av selvstyremyndighetene, har Norge et helt spesielt ansvar i denne akutte situasjonen. Vi forstår Israels aggresjon på bakgrunn av selvmordsbomber, som er totalt uakseptabelt. Men de israelske gjengjeldelsesaksjonene bidrar ikke til en positiv utvikling. En hel verden står og ser på at Israel utsletter de palestinske selvstyremyndighetene. Dette kan vi ikke godta!
Kvinnebevegelsen i Det norske Arbeiderpartiet ber innstendig om at regjeringen bruker alle tilgjengelige kanaler, som direkte samtaler og sikkerhetsrådet, til å stanse angrepet umiddelbart. Spesielt nå som "kvartetten" (USA, EU, FN og Russland) hadde blitt enige om en politisk prosess mot en løsning, kan ikke dette angrepet få ødelegge disse gode forsøkene. Norge må gjøre noe aktivt nå for å sikre framtida for både israelere og palestinere!
