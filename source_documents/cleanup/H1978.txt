
Torsdag 19. november 1992
Parlamentarisk leder Kåre Gjønnes (KrF) i Stortingets EF-debatt:
PARADOKS Å SØKE MENS MOTSTANDEN ØKER
Det er et paradoks at regjeringen søker om norsk EF-medlemskap på et tidspunkt da mostanden mot EF-unionen ikke bare øker i vårt eget land, men i hele Norden. Selv i de landene som er med i EF idag er det økende motstand mot unionsplanene. Da er det mest naturlig at folket selv får svare på om det ønsker en EF-søknad gjennom en folkeavstemning. Slik oppsummerte Kristelig Folkepartis parlamentariske leder Kåre Gjønnes situasjonen da Stortinget torsdag drøftet statministerens redegjørelse om en norsk søknad om EF-medlemskap.
Kåre Gjønnes slo fast at en søknad ikke kan være en prøveballong, men uttrykk for et reelt ønske om medlemskap. Han understreket også at en EF-søknad nå, er en søknad om medlemskap i EF-unionen, basert på Maastricht-avtalen, noe som er langt mer omfattende enn det medlemskapet flertallet i det norske folk sa nei til i 1972.
Kåre Gjønnes tok også et oppgjør med de som sier at har man først sagt ja til EØS-avtalen, kan man si ja til medlemskapet også, og minnet om de store forskjellene mellom EØS-avtalen og EF-medlemskap. -EF-medlemskap betyr en felles utenriks- og sikker-hetspolitikk, og på sikt også en felles forsvarspolitikk med en felles hær. EF-medlemskap betyr felles landbruks- og fiskeripolitikk, felles handelspolitikk overfor tredje land, felles skatte- og avgiftspolitikk, og opphevelse av grensekontrollen. I motsetning til EØS-avtalen betyr EF-medlemskap også en radikal omlegging av vår alkoholpolitikk.
-Det ville vært langt bedre om vi nå tok tid for å se hvordan det nye EF blir. EØS-avtalen gir rom for en slik tenkepause, slo Kåre Gjønnes fast i sitt innlegg, og advarte mot at det ble kjørt et løp som svekket folks tillit til politikerne ytterligere.
-Jeg er enig med statsministeren når hun i sin redegjørelse sier at det idag gjør seg gjeldende en økende skepsis til politikere og politisk virke. Men jeg er ikke enig i at årsaken er at beslutninger i nasjonale og lokale demokratiske institusjoner ikke alene kan løse problemene som angår folk flest i deres hverdag. Jeg er overbevist om at denne skepsisen har sin årsak i at folk allerede i dag føler de har for liten kontakt med de besluttende organ, og at avstanden er for stor. Et EF-medlemskap vil gi enda større avstand til beslutningsorganene, understreket Kåre Gjønnes. Han la til at han ikke trodde tilliten til politikerne ble større når en søknad ble sendt nå, etter at ikke minst Arbeiderpartiet under siste stortingsvalgkamp hevdet at spørsmålet om EF-medlemskap ville være en "ikke-sak" i denne stortingsperioden. Bare av den grunn bør velgerne bli spurt til råds om de ønsker en norsk EF-søknad.
Kåre Gjønnes avsluttet sitt innlegg med å oppfordre til en debatt der man viser respekt for hverandres standpunkter, og ikke la det bli de enkle slagsords debatt, før han på vegne av KrF, SV, FrP og Senterpartiet la fram et forslag om at det blir holdt folkeavstemning før EF-søknaden sendes, og et forslag fra Kjellbjørg Lunde, Anne Enger Lahnstein, Inge Staldvik og seg selv om at Stortinget sier nei til at regjeringen sender en søknad om norsk medlemskap i EF.
