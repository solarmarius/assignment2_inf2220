
Dato: 10.06.04
Stortingsrepresentant Øyvind Vaksdal (FrP)
- Stortinget svikter oljebransjen!
- Energi- og miljøkomiteen på Stortinget har i dag avgitt sin innstilling i stortingsmeldingen om petroleumsvirksomheten, uten å foreta nødvendige grep for å sikre et stabilt aktivitetsnivå på norsk sokkel, sier Fremskrittspartiets olje- og energipolitiske talsmann Øyvind Vaksdal.
Vaksdal beklager at Stortinget nok en gang nøyer seg med å støtte Regjeringens "kosmetiske" tiltak.
- Disse tiltak har marginal virkning, og vil ikke hindre den varslede nedgangen i aktivitetsnivået. Tusenvis av arbeidsplasser både i oljeselskaper og leverandørindustri står nå i fare, og offshoreverftene går en svært usikker fremtid i møte, sier Vaksdal skuffet.
Vaksdal viser til at investeringsprognosene varsler en betydelig nedgang, og at en samlet oljebransje fra fagforeninger til oljeselskaper lenge har ropt et kraftig varsku uten at Stortinget har reagert.
- FrP har tatt disse signaler alvorlig, og fremmet forslag om reduksjon av særskatt på nye felt samt skattegrep for å utvide levetiden i eksisterende felt, i tråd med signalene fra Konkraft. Vi har i tillegg foreslått åpning for oljevirksomhet i Lofoten/Barentshavet fra 1. juli i år, og vi har igjen foreslått et petroleumsrettet forskningsfond på 10 mrd kroner, der avkastningen skal gå til forskning med fokus på reservoarutnyttelse, sier Vaksdal.
Vaksdal er skuffet over at ingen andre partier har støttet dette, til tross for mange festtaler om hvor viktig denne næringen er for Norge. Vaksdal kan bare konstatere at Fremskrittspartiet står alene om forslagene som sikrer verdiskaping, arbeidsplasser og sist men ikke minst store inntekter til staten.
