
Tirsdag 20. april 1993
Stortingsrepresentant Dag Jostein Fjærvoll (KrF):
STYRKEPRODUKSJONEN TIL ANDØYA
-Når de økonomiske og militære vurderingene ikke er entydige, er det de samfunns-messige vurderingene som står igjen. Samfunnsmessig vurdert mener jeg det er helt udiskutabelt at konsekvensene for Andøy kommune blir dramatiske dersom styrke-produksjonen for korporaler og menige i luftvernavdelingene legges til Bardufoss. Virksomheten på Bardufoss blir opprettholdt på et høyt nivå uansett, derfor bør denne delen legges til Andøya. Det sa lagtingspresident Dag Jostein Fjærvoll (KrF, Nordland) da Stortinget tirsdag behandlet innstillingen fra Forsvarskomiteen om framtidig luftvernstruktur i Luftforsvaret.
Kristelig Folkeparti tilhørte mindretallet i Forsvarskomiteen som gikk inn for Andøya i denne saken. Fjærvoll viste i sitt innlegg til den sentrale posisjonen Andøya har hatt i norsk forsvarsstrategi, og mente det var et uheldig signal å gi dersom en slik nøkkelstasjon ble bygget ned så dramatisk.
Fjærvoll kommenterte også at SVs forsvarspolitiske talsmann i sitt innlegg hadde lagt så stor vekt på fagmilitære og økonomiske argumenter, og undret seg over hvordan slike signaler fra SV skulle forstås. Han avviste også at det skal legges avgjørende vekt på at det skal innstalleres en jagerflysimulator på Bardufoss.
-Verken Bodø eller Ørland har en slik simulator, uten at det har vært anført mot disse stasjonene, sa Dag Jostein Fjærvoll. Han minnet også om at ingen hadde motsagt mindretallets merknad i innstillingen, der det ble pekt på at dersom styrkeproduksjonen legges til Bardufoss, vil det medføre store ekstrautgifter, blant annet til vakthold.
-Konklusjonen bør være klar: Andøya trenger denne virksomheten. Det gjør ikke Bardufoss, konkluderte Dag Jostein Fjærvoll sitt innlegg i Stortinget tirsdag.
