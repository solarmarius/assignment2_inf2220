
11.9.2003
Magnhild Meltveit Kleppa, SP
Auka porto for lokalaviser - eit hån mot distrikta og mot fri meiningsbryting
Iflg. NTB har samferdselsminister Torild Skogsholm gitt grønt lys for kraftig auke av porto for aviser og blad. Dette er dramatisk. Senterpartiet vil be kulturministeren svara på kvifor kulturpolitiske omsyn no er tilsidesett, seier parlamentarisk nestleiar Magnhild Meltveit Kleppa. Vi vil ikkje godta ein politikk som gir vanskelegare vilkår for distrikta og for mange lokalaviser, organisasjonsblad og riksaviser.
Lokalaviser og aviser distribuert gjennom Posten har fram til no hatt ei ordning med låg porto. Stortinget har meint at dette var ei god ordning med tanke på best mulig spreiing av spesielle publikasjonar. Allmennyttige, folkeopplysande og kulturelle omsyn har vore tillagt vekt. På denne måten har lokalaviser hatt råd til å nytte Posten som distribusjonskanal. Det same gjeld og for landsdekkjande aviser som ikkje har ei slik utbreiing at dei kan ha eige bod. Allereie i dag er det i tettbygde strok ulønsamt å nytte anna enn eigne avisbod, i grisgrende strok kan dette bli vanskeleg.
Dei største taparane i denne saka, er dei små lokalavisene. Resultatet kan for fleire aviser bli nedlegging. For enkelte kan auken i porto bli større enn det dei i dag får i pressestøtte. Dette vil vi prøve å forhindre, seier Kleppa.
Den nye ordninga som samferdselsministeren nå har gitt grønt lys for, legg opp til at vekt skal vera det einaste som gjeld ved fastsetting av portoen. Det er oppsiktsvekkande dersom kulturministeren stillteiande godtek denne endringa, seier Magnhild Meltveit Kleppa.
