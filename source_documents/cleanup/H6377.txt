
22.11.02
Stortingsrep. Per Sandberg (FrP)
FrP styrket kommuneøkonomien
Kommunalpolitisk talsmann i FrP Per Sandberg er stolt over at han kunne være med å gi kommunenorge 1 milliard ekstra igjennom forliket med regjeringspartiene.
Dette setter alles spådommer om at FrP er et kommunefiendtlig parti til side.
Sandberg er nå glad for at kommunene får ekstra penger til skole og eldreomsorg.
Igjennom forliket med regjeringspartiene har FrP nå klart å gi kommune en ekstra bevilgning utover regjeringens tidligere forslag, på en milliard kroner.
FrP sikrer nå at kommunene får 713 millioner kroner i form av økt tilbakeføring av merskattevekst, samtidig som de har sikret 287 millioner til barnehager.
- Jeg er glad på kommunenes vegne, sier Sandberg.
Han er imidlertid opprørt over at dette var penger han måtte kjempe hardt for.
- Vi hadde en avtale fra kommuneproposisjonen om at kommunene skulle få beholde merskatteveksten for 2002 og 2003, men nå måtte vi altså kjempe med klør for å få realisert denne avtalen.
- Dette sier noe om hvem som tar ansvar, kanskje er det nå på tide at også KrF fremstår med ærlighet og redelighet sier han tydelig irritert over regjeringspartiene ikke ønsket å overholde den skriftlige avtalen fra i vår.
Sandberg avslutter med at han forsikrer at han også ved neste åre kommuneproposisjon vil kjempe for bedre vilkår for kommunene.
