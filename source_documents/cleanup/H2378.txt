
Tirsdag 2. august 1994
Odelstingspresident Dag Jostein Fjærvoll (KrF):
Pressestoff fra Kristelig Folkeparti
-TA IKKE NEI-SEIER PÅ FORSKUDD
-Det er bra med pågangsmot og optimisme, men jeg vil advare sterkt mot at noen på nei-sida tar en seier i folkeavstemningen om EU på forskudd. Vi har tidligere sett hva som kan skje når store partier og store organisasjoner mobiliserer sitt maskineri. Nei-sida har ikke råd til å undervurdere den effekten. Det sier odelstingspresident Dag Jostein Fjærvoll, som representerer Kristelig Folkeparti i Nordland. Fjærvoll sier han skulle ønske gallupen med 60 prosent nei-flertall ikke var kommet før i september.
Dag Jostein Fjærvoll sier han frykter sluttresultatet ved folkeavstemningen vil bli meget jevnt.
-Det er mer enn en talemåte at hver stemme gjelder i denne saken, og det er viktig at nei-sida ikke bare klarer å mobilisere tvilerne til å si nei, men får dem til å møte fram på avstemningsdagen, sier han.
Fjærvoll ønsker seg stor deltakelse ved avstemningen av to grunner. For det første tror han det vil være til fordel for nei-sida, og for det andre fordi det gir legitimitet til folkeavstemningen.
-Et jevnt resultat av typen 51/49 den ene eller andre veien, og med lav deltakelse vil være det verste som kan skje. En 70-prosents velgerdeltakelse ved folkeavstemningen vil gjøre at den vil ha liten legitimitet i manges øyne, sier han, og legger til at folkeavstemningens troverdighet vil ha stor betydning for forståelsen av resultatet uansett hvem det blir som får de avgjørende prosentene på "sin" side.
Nei-mannen Fjærvoll legger ikke skjul på at han blir provosert når ja-sida forsøker å gi inntrykk av at europeisk engasjement og internasjonalt engasjement bare foregår på deres banehalvdel.
-Jeg er like mye europeer som noen ja-mann, og vi på nei-sida er vel så opptatt av internasjonale spørsmål som ja-sida. I sommer har jeg for min del vært både i Wien og Warzawa på internasjonale konferanser. Nei-sida er ikke en nisselue-gjeng. Vi slutter like sterkt opp om internasjonalt samarbeid som noen andre, det er bare måten vi er uenig om når det gjelder EU. Jeg kan ikke se at ja-sida har noe grunnlag for den brunskvett-debatten som den har dratt i gang i sommer, eller for å trekke i tvil KrFs sikkerhets-politiske ståsted, sier Dag Jostein Fjærvoll, som om kort tid skal delta på Nordkalott-konferansen i Sverige.
NY TIDSREGNING?
Uansett resultat av folkeavstemningen, mener Dag Jostein Fjærvoll at det vil komme en ny politisk tidsregning etter 28. november i år.
-Vi så tilløp til det i 1972, men jeg tror det blir mer markant denne gangen. Den nye tidsregningen vil vise seg i form av nye politiske konstallasjoner, i form av den generelle politiske situasjonen og ikke minst når det gjelder tolkninger av de politiske signalene som blir gitt, sier Nordlandsrepresentanten og visepresidenten i Odelstinget som nå sitter med sin andre saksordførerjobb i en sak der spørsmålet gjelder en omstridt ansettelse.
-Kontroll- og konstitusjonskomiteen var den siste som avsluttet arbeidet før sommerferien og blir den første som tar det opp igjen, sier han. Tid til ferie og andre engasjementer er det likevel blitt tid til. Ikke minst har landsmøtet i Den Indre Sjømannsmisjon stått høyt på prioriteringslista, og ble en inspirerende samling, sier Dag Jostein Fjærvoll til slutt. (KrF-Press)
