
Onsdag 9. desember 1992
Stortingsrepresentant Odd Holten (KrF) om TV2-spill:
SKAL ØKONOMIEN TIL ORGANISASJONS-NORGE RASERES?
Med enda et statlig pengespill uten tak på premiene, og markedsført gjennom TV2, rykker faren for en rasering av økonomien enda tettere inn på livet til organisasjons-Norge. Vi må ikke glemme at loddsalg og bingo er noe av de frivillige organisa-sjonenes økonomiske ryggrad. Det sa Kristelig Folkepartis finanspolitiske talsmann Odd Holten i Stortingets spørretime onsdag.
Odd Holten spurte finansminister Sigbjørn Johnsen om TV2-spillet TV-Flax vil bli underlagt lotterilovens bestemmelser om et øvre tak på pengepremiene, men fikk til svar at det vil det ikke. Derimot kunne finansministeren forsikre at han også var opptatt av organisasjonenes økonomi, og at han ville følge nøye med i utviklingen. Vokste spillingen seg altfor omfattende, ville han vurdere å innføre premietak, sa han.
Odd Holten spurte om finansministeren mente at landet er tjent med enda en utvid-else av spilleaktiviteten i statlig regi, og la til at han syntes staten hadde sørget for særlig gunstige vilkår for de statlige spillene, sammenliknet med de private. Følgen er da også at de statlige spillene vokser, mens de private går tilbake. Han utfordret derfor statsråden til å få satt et klart premietak så raskt som mulig.
Sigbjørn Johnsen nøydde seg med å love å følge med på utviklingen, og at premie-tak vil kunne være av de ting som vurderes under arbeidet med en ny lotterilov. Deretter forsøkte han å skyve saken over på de private spillenes banehalvdel ved å bemerke om det ikke kunne være behov for en bedre samordning av disse spillene også.
