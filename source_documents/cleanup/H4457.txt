
lørdag 3. mars 2001 13:30:23
Venstres landsstyre:
Forsvarspolitikken må forankres i folket
Venstres landsstyre er bekymret over regjeringens forslag til omstillinger av det norske Forsvaret. Det er nødvendig å slanke Forsvarets toppadministrasjon, men de totale bevilgninger må opprettholdes. Landets geografiske beliggenhet, og den sikkerhetspolitiske situasjonen, må være utgangspunktet for hvilket forsvar vi skal ha.
Det er spesielt forslagene om å bygge ned verneplikten og nedtone de nasjonale forsvars- og beredskapsoppgavene som er uakseptable i regjeringens forslag. Forslaget vil på sikt svekke Forsvarets forankring og forsvarsviljen i folket.
Venstre vil arbeide for å endre dette ved stortingsbehandlingen, for å finne flertall for en slik kurs.
