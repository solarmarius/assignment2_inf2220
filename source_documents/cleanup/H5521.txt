
2002-01-31:
Debatten om modernisering, effektivisering og forenkling av offentlig sektor;
Politisk kommentar fra stortingsrepresentant Arne Sortevik (FrP)
NÅ VENTER VI PÅ HANDLINGEN!
Behovet for modernisering i offentlig sektor fremstår for mange av landets innbyggere som åpenbart.
Behovet for effektivisering av offentlig sektor er for mange av landets innbyggere påtrengende klargjort.
Behovet for forenkling innenfor offentlig sektor er for mange av landets innbyggere provoserende nødvendig.
De mange av landets innbyggere som gjennom årene har samlet seg rundt et klart krav om modernisering, effektivisering og forenkling i offentlig sektor har kunhatt FrP å stole på; interessen og fokus fra andre politiske partier har dels ikke vært å finne, dels bare vært til stede i begrenset grad og med begrenset engasjement.
Gjennom Arbeids- og Administrasjonsminister Victor Normann har Regjeringen lagt frem en omfattende redegjørelse om modernisering, effektivisering og forenkling av offentlig sektor og Stortinget drøftet saken 31.1.2002.
Det som er fremlagt er god FrP- politikk; politikk som FrP har vært ivrig talsparti for og politikk som FrP som oftest også har vært ensomt talsparti for.
Alt for lenge har offentlig sektor vært en monopol-sektor; der det offentlige både har vært bestiller og leverandør.
Alt for lenge har offentlig sektor vært spart for kritiske krav om nettopp modernisering, effektivisering og forenkling.
Alt for lenge har den offentlige sektor økt i kostnadsomfang mens omfang av tjenester og kvaliteten på tjenestene - har gått tilbake.
Norge har en stor offentlig sektor.
I alt for mange tilfeller står faktisk ikke meget stort ressursbruk i forhold til resultatene!
Sykehussektoren er et av mange eksempler; vi bruker masse penger; og har lange ventelister. Andre land bruker forholdsmessig mindre og der vet innbyggerne knapt hva ventelister er!
Et annet eksempel er faktisk skolesektoren; vi bruker mange penger på utdanning men ferske undersøkelser viser at elevene kunnskaper ikke står i forhold til innsatsen!
Tittelen på redegjørelsen fra statsråden for Arbeids og Administrasjonsministeren er Fra ord til handling .
FrP hilser redegjørelsen velkommen selv om den etter vår mening kommer på overtid; dette viktige arbeidet skulle vi vært i gang med for lenge siden!
FrP ser med forventning frem til oppfølgning fra Regjeringen som hurtig bør vise frem at ord faktisk følges av handling!
FrP understreker at det nettopp ER handling som må til; handling som viser frem både lovendringer og prinsipiell opprydning i hva som bør være statens oppgaver og hvordan slike oppgaver kan utføres på en for innbyggerne best mulig måte.
FrP venter nå på handling som sikrer at innbyggerne får likeverdige tjenester av god kvalitet og tilgjengelighet, tilpasset sine individuelle behov, og at de får det uansett hvor de bor i landet.
FrP er venter nå på handling som gjør at skattebetalerne kan være sikre på at offentlig virksomhet drives på en effektiv måte.
FrP venter nå på handling som gir brukerne økt valgfrihet, der pengene skal følge brukerne og brukerevaluering skal innføres som krav til statlige etater og tjenesteytere.
For FrP er det selvsagt IKKE et mål at vi skal ha en stor, tung og mektig offentlig sektor; men at vi skal ha gode tjenestetilbud til landets befolkning og at vi som nasjon forvalter og bruker offentlige penger på en måte som er god for innbyggerne, og at det offentlige også vektlegger service og kvalitet!
God forvaltning og gode tjenester forutsetter at vår store offentlige sektor nå må ut av Tornerosesøvnen og fornyes gjennom Modernisering, Effektivisering og Forenkling. Tiden for utredning og prat må nå avløses av en tid med aktiv handling.
Fra FrP s side venter vi nå spent på handlingen og vil aktivt støtte handling fra Arbeids- og Adminstrasjonsministeren med å innføre god FrP-politikk til beste for innbyggerne!
