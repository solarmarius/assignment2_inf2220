
fredag 9. februar 2001 22:03:01
Atle Hamar nominert på førsteplass på Venstres liste i Sogn og Fjordane.
Atle Hamar (37) fra Jølster ble i kveld enstemmig nominert på førsteplass på Venstres stortingsvalgliste i Sogn og Fjordane.
Hamar er direktør i det nyopprettede lotteritilsynet lokalisert i Førde og var politisk rådgiver for Odd Einar Dørum i samferdselsedepartementet og statssekretær for Dørum i justisdepartementet i Regjeringen Bondevik. Hamar har også tidligere vært leder av Norges Unge Venstre (1988-1990).
På andreplass ble Venstres ordfører i Balestrand kommune Åse Kari Einevoll (43) nominert.
Dersom Venstre får samme valgresultat i Sogn og Fjordane som ved fylkestingsvalget I 1999 kan Atle Hamar ta plass på Stortinget fra høsten av.
