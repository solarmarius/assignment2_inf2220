
Tirsdag 4. april
Uttalelse fra KrFs sentralstyre:
Helseministeren på etisk kollisjonskurs
-Det er sterkt beklagelig at den nye regjeringen har trukket tilbake Bondevikregjeringens forslag til lovforbud mot bruk av aborterte fostre til medisinske formål og overføring av dyreorganer til mennesker. Sentralstyret vil advare den nye helseministeren mot å åpne for en praksis som innebærer klare brudd på grunnleggende etiske prinsipp og som krenker menneskeverdet, uttaler Kristelig Folkepartis sentralstyre.
-Helseministeren legger seg også på kollisjonskurs med KrF når han velger å trekke forslagene i den samme proposisjonen om forbud mot bruk av celler og vev fra aborterte fostre til medisinske formål. Felles for disse forslagene til nye lovbestemmelser er ønsket om å styrke respekten for og verne om menneskets verdighet og ukrenkelighet. Det er svært negativt at et av de første konkrete politiske signal fra helseministeren, er å stoppe disse viktige politiske initiativene fra regjeringen Bondevik. Regjeringen Stoltenberg må om kort tid ta stilling til en rekke verdispørsmål i helsepolitikkens, ikke minst når det gjelder evaluering av bioteknologiloven. I denne sammenheng er den nye regjeringens linje illevarslende, uttaler Kristelig Folkepartis sentralstyre
-Regjeringen Bondevik fulgte opp en sterk anmodning fra Europarådets parlamentarikerforsamling når den før jul foreslo et midlertidig forbud mot overføring av organ fra dyr til mennesker. Forslaget hadde også bred tilslutning i høringsrunden. Det midlertidige forbudet er ment å skulle gjelde inntil alle etiske, juridiske og medisinske sider av slike transplantasjoner er utredet av et offentlig utvalg som allerede er i arbeid. Dette var gjort for å sikre at folkevalgte organer kan ta stilling til om de ønsker en slik kryssing av artsgrensene før forskningen faktisk gjennomfører kliniske forsøk.
-Når regjeringen Stoltenberg har valgt å trekke lovproposisjonen om dette, er det et varsel om en kursendring i medisinsk-etiske spørsmål som følg e av regjeringsskiftet. Helseministeren må snarest avklare hvordan han vil følge opp Europarådets klare anbefaling. Kristelig Folkeparti kommer til å forfølge denne saken i Stortinget og om nødvendig fremme privat lovforslag dersom en slik avklaring ikke kommer.
