
24.09.02
Yngvar Brenna (NasjonalAlliansen)
Valget i Sverige 2002 og den nasjonale motstanden
At "Sossarna" - det svenske Arbeiderpartiet - vant valget i Sverige, er nok vanskelig å betvile, men bak den høye oppslutningen (rundt 40%) ligger årtier med skitten demagogi, meningsforbud og utilgivelige metoder overfor den nasjonale motstanden. De enhetlige metodene sammen med massemedias diktatur styrker den forførende ensidigheten i svensk politikk, som har blitt like morsom som en hjerteoperasjon. I en rekke svenske kommuner har det foran hvert eneste valg foregått valgsabotasje. Så også denne gang.
Den engelske British Helsinki Human Rights Group (kan finnes på internett: www.oscewatch.com) gir oss i sin rapport en dyster, ja, forstemmende innføring i svenske myndigheters, etablerte partiers og organisasjoners tolkning av demokrati-begrepet. "Politisk ukorrekte" partier i Sverige utsettes for en behandling som ikke under noen omstendighet er verdig et fungerende demokrati, noe som gjør at vi er tvunget til å stille oss spørsmålet om hvor høyt demokratiske spilleregler settes i vårt naboland. Svenske media har ikke engang tillatt de eneste egentlige opposisjonspartiene - slik som Sverigedemokraterna (SD) - å annonsere. Nasjonale bevegelser som vil ha større respekt for landets etniske innbyggeres vilje, kulturarv, trygghet, verdier og tradisjoner, som er kritiske til innvandringen og globaliseringen pga. deres fortiede ugjenkallelige konsekvenser, knebles. Insident etter insident har funnet sted, uten omtale i media: Fysiske angrep, mordforsøk, hærverk på eiendom, endog tyveri av valgplakater og møteforstyrrelser skal skremme opposisjonen til taushet. Bak udådene står venstreekstremister, anarkister, enkelte liberalister og bl.a. ABT - Arbetarnas Bildnings Førbund, finansiert av Socialdemokraterna. Altså sponser statsminister Gøran Perssons parti ikkedemokratisk og kriminell virksomhet. Volden seirer og demokratiet og ytringsfriheten bukker under. Voldsromantikken har jo alltid hatt ypperlig grobunn i venstresidens ideologi og praksis. Likheten er stor mellom Sverige i dag og George Orwells verk "1984".
Selvtilfredsheten, maktfullkommenheten og umyndiggjøringen av vanlige mennesker er alltid rettferdighetens fiende. Typisk for de vestlige "demokratiene" er konformitetskravene, eiendomsforholdene i massemediene og den intense interne kontrollen mediene seg imellom. Dessuten har Pressbyrån monopol på distribusjon av aviser og tidsskrifter. Kun etablerte, "pålitelige" partier får komme til orde, og i de unntakstilfellene den nasjonale opposisjonen nevnes, klebes til det kjedsommelige merkelappene "rasistisk", "høyreekstrem", "populistisk" og "nazistisk" på. I Sverige har man i tillegg et system med partispesifikke valgsedler som i for stor grad tjener de etablerte partiene. Dette er uvanlig blant demokratier, skriver den nevnte engelske menneskerettighetsgruppen. Opposisjonspartienes valgsedler har blitt systematisk fjernet fra postkontor der velgerne går for å stemme. De nasjonale har blitt nektet leie av lokaler til partimøter og trykk av valg- og kampanjemateriale. Forbudene har vært massive fra private så vel som fra offentlige institusjoner. Sverige av i dag minner stadig mer om den kommunistiske og fascistiske meningsundertrykkelsen. Media har ikke tort å snakke/skrive om denne, fordi "det kunne gavne den nasjonale opposisjonen". Ingen tar avstand fra trakasseringen og terroren og terroristene får herje som de vil.
Selv om de aktivistene som legger seg på en nasjonal retorikk sier det store deler av folket tenker og holder seg innenfor loven, blir de demonisert og hederlige mennesker skremmes til taushet og forfølges. Demoniseringen og hetsingen av, og heksejakten på framfor alt suksessrike Sverigedemokraterna likner terroren mot Pim Fortuyn i vår før det nederlandske valget, som endte med at Fortuyn ble skutt av en "miljøaktivist". Man befinner seg på et lavnivå i etablissementets kretser: Især Socialdemokraterna og det svenske SV, men også kristendemokrater og liberale vil smålig og taktisk kun slippe visse etablerte politiske retninger til på skolene for å presentere sine alternative programmer. De våger ikke ta debatten med den nasjonale opposisjonen, for de vet de da kommer til å tape og blir stående svarløse. "Vi har jo så ulike meninger, det er ingen ide å debattere", mente en kvinne fra Moderaterna (det svenske Høyre). For en logikk! De etablerte partiene har ingen oppfatning av hva demokrati er og hvilke formål det tjener. Taktikken er like enkel som den er moralsk simpel: Bildet av de nasjonale kreftene som farlige, ekstreme, ikke valgbare, må opprettholdes for enhver pris. Når løgnene om opposisjonen gjentas ofte nok, siger de inn. Man skriker: SD lyver! For ingen har belegg for å motsi Sverigemokraternas argumenter.
Flerkulturen i Sverige ble innført uten forankring i folkedypet. De etablerte partiene arbeider for flerkultur, men tåler kun en virkelighetsoppfatning og forstår ikke folks motstand. Også mellom journalistenes verden og virkeligheten er det en avgrunn av forskjeller.
Ubehagelige nyheter friseres, fakta justeres slik at de ikke motsier det politisk korrekte. Sannheter skrives om, slik at den skal kunne svelges og for at det ikke skal gå altfor tydelig fram hva den feilslåtte innvandringspolitikken - for å ta ett eksempel - fører til. Artikler forherliger innvandringen og ser på kulturer som en smørbrødliste som man kan velge fra. Alle problemer tilskrives "sosiale årsaker". Den egentlige tyven i dramaet er media, som ikke avslører bløffen, trass i at de kjenner til den.
Hvem vil få brosten i hodet? Hvem vil passere en mur av maskerte bråkmakere for å få høre et politisk budskap fra anstendige mennesker? Fra menneskerettighetsorganisasjoner og politisk opposisjon i andre land har det overfor Sverige vært foreslått å utstasjonere FN-observatører som skal sikre at valgkampanjene og valgene går demokratisk for seg med reell konkurranse mellom partiene. Dette er både relevant og nødvendig av hensyn til den vanlige svenskes demokratiske garantier og Europas stabilitet. Prosedyren er kjent fra mange land og kanskje best fra afrikanske stater, der den demokratiske prosessen ofte ikke har kommet særlig langt. Jeg ser ingen annen utvei. Enten har alle de samme rettighetene innenfor lovens rammer, eller så har kun visse mennesker det. Det er ikke presseetisk akseptabelt at man prøver hvilke partier som bør få delta i et valg på like vilkår. Det må være opp til velgerne å avgjøre holdbarheten i det politiske budskapet!
Valgdeltakelsen i Sverige har sunket og politikere og journalister er ifølge undersøkelser de yrkeskategoriene som har minst tillit i folket. Gang på gang har den nasjonale opposisjonen i Sverige kunnet se de etablerte partiene med ubegrensede ressurser, men uten framtidstro og friskt blod, forsøke desperat å skape litt interesse og optimisme. Sverigedemokraterna o.a. er partier nesten uten ressurser, men likevel skaper de oppmerksomhet hvor de enn ferdes. Den internasjonalistiske og inhumane politikken overfor dem som bygde landet, har satt sinnene i kok, forståelig nok. Hos SD får man lov til å være konservativ. Folk vil få utløp for sin uro og skepsis mot å sakte, men sikkert gjøre Sverige om til et land der landets opprinnelige innbyggere ikke lenger har noen fortrinnsrett i kraft av at de er urbefolkningen. Verken til utdanning, jobber, sosiale ordninger,.... Folk spør seg hvor det trygge Sverige har tatt veien, de vil ha det tilbake. I Sverige er masseinnvandring "solidaritet" og demokrati er alles likeverd, dvs. at alle fra hele verden har lik rett til å bosette seg i Sverige.
Her i Norge er det stort sett bare en stemme til NasjonalAlliansen som kan utgjøre noen forskjell, og folk bør nå gjøre seg selv en tjeneste og sørge for at deres stemme blir hørt. Den rød-hvite-blå viljen i Norge må vokse seg stor. NasjonalAlliansen må bli en organisasjon ingen tør røre ved, en institusjon i institusjonen!
