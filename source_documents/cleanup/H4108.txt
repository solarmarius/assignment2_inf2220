
Stortinget 14. desember 1996
Pressemelding fra de finanspolitiske hovedtalsmenn i sentrumspartiene, Gudmund Restad (Sp), Odd Holten (KrF) og Lars Sponheim (V).
lørdag 14. desember 1996 19:43:31
(14. desember kl. 18:30)
EN SEIER FOR KOMMUNE-NORGE
- Dagens avtale er en seier for sentrumspartiene, som har fått gjennomslag for sitt krav om en forbedring av kommuneøkonomien med over 5 milliarder kroner. To måneders kamp for bedret eldreomsorg, et styrket helsetilbud og bedre skoletilbud for barn og unge, har gitt resultat.
Dette uttaler de finanspolitiske hovedtalsmenn i sentrumspartiene, Gudmund Restad (Sp), Odd Holten (KrF) og Lars Sponheim (V).
- Denne avtalen imøtekommer mange av kravene fra et samstemt kommune-Norge. Til sammen blir kommune-Norge tilført over 5 milliarder kroner i forhold til Regjeringens opprinnelige forslag i høst. Dette er oppnådd ved at Arbeiderpartiet og sentrum er blitt enige om å tilføre kommunesektoren ca. 4.8 milliarder kroner mer enn det som lå i Ap-regjeringens opprinnelige budsjettforslag. I tillegg vil et flertall på Stortinget si nei til at arbeidsgiver skal betale en 3. sykepengeuke, noe som betyr at kommunene sparer 120 millioner kroner. Dessuten sentrumspartiene sammen med Høyre og SV enige om å bevilge 165 millioner kroner mer til undervisning og helse.
- Forhandlingsresultatet viser at det var mulig å bedre den kommunale økonomi med et ansvarlig og helhetlig budsjettopplegg. Arbeiderpartiet vil derfor få alvorlige vanskeligheter med å forklare kommunene hvorfor de i utgangspunktet ville ha et så dårlig kommuneopplegg.
- I tillegg er opposisjonspartiene blitt enige om å styrke budsjettet med ca. 1.8 milliarder kroner. Dette vil gi rom for å kunne løse viktige oppgaver innen bl.a. justis, helse, undervisning, kultur, miljø og samferdsel.
- Arbeidet med endelig vedtak av budsjettet for 1997 har ytterligere styrket samarbeidet mellom sentrumspartiene i norsk politikk, og viser at de tre partiene utgjør et alternativ til både Arbeiderpartiet og Høyre, uttaler de tre finanspolitiske hovedtalsmenn i Senterpartiet, Kristelig Folkeparti og Venstre.
