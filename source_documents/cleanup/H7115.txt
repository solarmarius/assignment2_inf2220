
22.5.2003
Heidi Sørensen og Åsa Elvik, stortingsrepresentanter i SV
Stortingsflertall åpner for patent på liv
Næringskomiteen avga i dag innstillingen om EUs patentdirektiv. Et flertall bestående av Ap, H og FrP vedtok at direktivet skal bli del av norsk lov. Direktivet åpner for at det kan tas patent på liv, inkludert menneskelige gener. Dette er SV sterkt imot.
- Direktivet fører til at regelverket for patentering av planter, dyr, organismer, celler, vev og gener nå blir det samme som for materielle objekter som ostehøvler, støvsugere eller datamaskiner. Det skal kunne tas patent på menneskelige gener. Dette er etisk meget betenkelig, sier SVs representant i næringskomiteen, Åsa Elvik.
- Følgene av direktivet blir store. Det vil bidra til å underminere innsatsen for verdens fattige og miljøet. Hensyn til disse vil nedprioriteres til fordel for en av verdens mektigste industrisektorer - bioteknologien, sier Elvik.
- Patentdirektivet gjør det mulig for multinasjonale selskaper å hente verdifullt genetisk materiale i fattige land i sør, patentere disse og få enerett på den kommersielle utnyttelsen av genressursene. Det er ikke noe krav til kompensasjon. Fremtidens kur for kreft, AIDS eller SARS kan komme fra et fattig land, men inntektene av medisinen vil gå til Boston eller et annet sted der bioindustrien er lokalisert, avslutter Elvik.
Direktivet har vært behandlet i rekordfart på Stortinget. Til sammenligning har EU brukt 12 år på å utvikle direktivet, og det er ennå ikke full enighet om den endelige utformingen. Frankrike har nylig vedtatt en lov i strid med direktivet, og kun 6 land i EU har vedtatt direktivet. Europaparlamentet har bedt EU kommisjonen endre direktivet på vesentlige punkter.
- Å vedta dette direktivet på så kort tid, fullstendig uten en offentlig debatt om konsekvensene og de etiske sidene ved det, er uakseptabelt. Dette er en typisk sak der bred offentlig debatt og deltakelse bør ligge til grunn for en endelig avgjørelse. Det er grunnen til at vi foreslår at det skal være rådgivende folkeavstemning over direktivet, sier SVs stortingsrepresentant Heidi Sørensen.
KrF og Senterpartiet støtter SVs krav om folkeavstemning. Dette gir imidlertid ikke flertall i Stortinget. Dersom forslaget om folkeavstemning faller, går SV subsidiært inn for at det nedlegges veto mot direktivet.
- Vi kan ikke gå inn for et direktiv som så grunnleggende er i konflikt med våre verdier og etiske holdninger. Et direktiv som åpner for at mennesket skal kunne skape nytt liv, og deretter ta patent på det, vil alltid være uakseptabelt for SV, sier Sørensen.
