
17. november 2000
Frå leiar i Stortinget sin familie-, kultur- og administrasjonskomité, May-Helen Molvær Grimstad (KrF)
Arbeidarpartiet raserer frivillig sektor
Ap ønskjer ei einsidig satsing på det offentlege og vil byggje ned frivillig sektor. Men eit samfunn utan frivillig engasjement er eit kaldare samfunn. Dette uttaler leiar i Stortinget sin familie-, kultur- og administrasjonskomité, May-Helen Molvær Grimstad (KrF).
Årets budsjettforslag frå Ap viser at det er ein dramatisk skilnad mellom Ap sitt solidaritetsbegrep og KrF sitt nestekjærleiksbegrep. KrF har tru på einskildmennesket, og meiner innsatsen frå foreiningar og organisasjonar har vore banebrytande i utviklinga av viktige institusjonar på fleire samfunnsområde, ikkje minst innan humanitær omsorg, velferd og kunnskapsformidling.
Regjeringa Stoltenberg foreslår derimot ei dramatisk nedprioritering av frivillig sektor i forslaget sitt til statsbudsjett 2001. Kutta rammer blant anna 24 miljø-organisasjonar, rusførebyggjande arbeid, eldre sine interesseorganisasjonar, funksjonshemma sine organisasjonar, og eit stort antal barne- og ungdomsorganisasjonar. Dette er svært alvorlege kutt, og må kunne reknast som ein raseringsplan av frivillig sektor i Noreg. Det er beklageleg at Arbeidarpartiet i Noreg ikkje følgjer søsterpartia sine i Europa og innser kor viktig det frivillige arbeidet er, seier Molvær Grimstad.
Når Regjeringa nedprioriterer viktig samfunnsengasjert og ulønna arbeid, vitnar det om ei gamalmodig tru på det offentlege sine moglegheiter og mangelfull forståing av det moderne norske lokalsamfunnet. KrF ønskjer å satse på frivillig sektor som ein viktig faktor både innanfor rusomsorg, samlivstiltak og kultur. Men kvart år må KrF i budsjettsamanheng kjempe for å prioritere det frivillige engasjementet.
Dette uttaler May-Helen Molvær Grimstad til Rådsmøtet i Molde 17. november.
