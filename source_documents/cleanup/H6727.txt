
17.01.03
DNA
Regjeringen snikprivatiserer
Næringskomiteens leder Olav Akselsen er opprørt over Regjeringens håndtering av statlig eierskap og manglende oppfølging av Stortingets vedtak om å komme med en plan for en bedre organisering og forvaltning av statlig eierskap. - Regjeringen setter Stortinget på vent, mens de snikprivatiserer i kulissene, sier Akselsen.
- Da vi behandlet eierskapsmeldingen i fjor, påla Stortinget Regjeringen å sette ned et hurtigarbeidende utvalg som skulle gjennomgå det statlige eierskapet. Når Regjeringen har gitt det såkalte "Statseierskapsutvalget" en frist til 1. mars 2004 med å legge fram en offentlig utredning, kan dette neppe karakteriseres som hurtig. Det betyr jo at saken ikke kan behandles av Stortinget før i 2005. I mellomtiden må Stortinget sitte med hendene i fanget og se på at Regjeringen selger seg ut av statlige bedrifter uten å få sjansen til å behandle sakene helhetlig og planmessig. Det er bevisst somling og trenering av stortingsvedtak for å kunne snikprivatisere, sier Akselsen.
Gabrielsens varslede omkamp om privatisering av Statkraft føyer seg inn i en rekke av eksempler på bedrifter som Regjeringen nå vil selge seg ut av, uten at det ligger en nøye gjennomtenkt og helhetlig plan for statlig eierskap bak. De siste eksemplene gjelder Raufoss ASA, NOAH Holding AS og Moxy Trucks. I eierskapsmeldingen fra i fjor foreslo Regjeringen å selge seg ned i en rekke statsbedrifter, som Hydro, Raufoss, Kongsberg, Kommunalbanken, Stor-Oslo Lokaltrafikk og SND Invest. Det fikk stortingsflertallet stoppet. Men mens Stortinget venter på en plan, tar Regjeringen omkamp på enkeltsaker.
- Det ser ut til at Regjeringen vil privatisere for privatiseringens egen skyld, utfra en klokkertro på at markedet og private aktører nærmest uansett vil gjøre en bedre jobb. Det vitner om en statsråd med statsskrekk. I disse dager, hvor store deler av næringslivet sliter og arbeidsløsheten øker kraftig, er det desto mer viktig at vi har en gjennomtenkt plan for hvordan den største kapitalisten her i landet, nemlig staten, skal utøve sitt eierskap. Å lene seg tilbake og overlate alt til markedet løser ingen problemer. Det burde de galopperende strømprisene og det tøffe boligmarkedet minne oss om, sier Akselsen.
Derfor vil Arbeiderpartiet pålegge Regjeringen å komme tilbake til Stortinget med en plan for bedre forvaltning av det statlige eierskapet innen utgangen av 2003. Det blir etter all sannsynlighet flertall i komiteen for dette, og stortingsflertallet vil dermed nok en gang kunne stogge Regjeringens privatiseringsiver. Komiteen avgir innstilling i saken tirsdag 21. januar.
