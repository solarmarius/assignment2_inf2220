
2003
Høyre
Program for Hedmark Høyre ved Fylkestingsvalget 2003
1. Grunnsyn og ideologisk forankring
HØYRES FORMÅLSPARAGRAF
Høyre vil føre en konservativ fremskrittspolitikk, bygget på det kristne kulturgrunnlag, rettstaten og folkestyret, for å fremme personlig frihet og sosialt ansvar, medbestemmelse og eiendomsrett, og et forpliktende nasjonalt og internasjonalt samarbeid.
Høyre bygger sin politikk på tillit til det enkelte mennesket. Vi tror på enkeltmenneskets evne og vilje til å ta ansvar for seg selv og sine nærmeste. Vi tror på enkeltmenneskets evne og vilje til å ta gode beslutninger for seg selv, sine nærmeste og sine omgivelser. Høyre vil føre en politikk som gir individet større frihet til selv å foreta valg. Vi vil føre en politikk hvor det offentliges makt over den enkeltes liv reduseres.
Høyre i Hedmark vil føre en politikk som flytter beslutninger nærmere innbyggerne. Makt skal desentraliseres og flere avgjørelser skal fattes direkte i møte mellom innbyggeren og det offentlige. Medarbeidere i offentlig sektor skal vises tillit og gis større ansvar og myndighet til å finne gode løsninger for innbyggerne.
Høyre i Hedmark vil sette grenser for politikken. Politikere og offentlige institusjoner skal ikke løse oppgaver eller ta beslutninger innenfor områder der enkeltmennesket, familien, det private næringsliv eller tredje sektor er bedre egnet enn kommune, fylkeskommune eller stat.
Høyre i Hedmark vil hegne om den private eiendomsretten som viktig forutsetning for personlig frihet og trygghet for den enkelte. Vi vil fylle forvalteransvaret og ta godt vare på vår mangfoldige natur, varierte miljø og rike kulturlandskap for kommende generasjoner.
2. Tid for skifte
Høyre i Hedmark vil at vekst og utvikling tar utgangspunkt i lokalsamfunnets og regions egen evne og vilje til å lykkes. Fylkets spennende muligheter ligger langt på veg ubrukt. Hedmark trenger et sterk og fremtidsrettet politisk lederskap.
Høyre i Hedmark vil i samarbeide med andre partier som vil forandring avløse det sosialistiske flertallet i fylkestinget. Vi vil ta ansvar for en annen og langt mer positiv utvikling i fylket enn hva tilfelle har vært de siste ti-årene. Vi vil lede fylket inn i en ny og utfordrende periode.
3. Visjon for Hedmark år 2023
Hvis Høyre i Hedmark får oppslutning fra velgerne til å sette egen politikk ut i livet vil styre etter en langsiktig visjon eller utviklingsperspektiv for fylket. Høyres historie om Hedmark i 2023 er slik;
Hedmarks vekst og velstand de siste 20 årene er et resultat av en utviklingsstrategi bygget på regional egenart og identitet. Fylket vårt har forlatt en strategi med kopiering og imitering av nasjonale og internasjonale satsinger og trender. Vekst i verdiskaping og sysselsetting er i særlig vært knyttet til mulighetene i jord, skog og utmark. Utnyttelsen av store skogområder, lange daler, flate og fruktbare jorder, utmark, fjell og fjellvidder resulterer i at fraflyttingen er redusert, tilflyttingen øket og befolkningsnedgang er snudd til befolkningsvekst, også i utkants-Hedmark. Det er fødselsoverskudd i alle de fire til seks etablerte regionkommunene.
Regionssentraene Kongsvinger, Elverum, Tynset og Hamar er alle i betydelig vekst og utgjør kjernen i hver sin sterke og robuste regionskommune. Sterk satsing på fornybar energi, bioteknologi og utvikling innenfor kompetanseintensiv forretningsmessig tjenesteyting er viktige årsaker til den store veksten rundt regionsentraene. Forsvarets kraftsamling i Midt-Østerdalen bidrar til stor vekst, næringsutvikling utenfor Forsvarets kjernevirksomhet og kompetanseutvikling for hele regionen.
Persontransporten gjennom Østerdalen foregår på en rask og trafikksikker riksveg 3 og gir denne delen av fylket et samferdselstilbud som stimulerer til bosetting og næringsutvikling. Et veldrevet, privat eiet selskap besørger godstransport på bane gjennom Østerdalen og bidrar til sterk reduksjon av avstandsulempene for næringslivet.
Volumproduksjon utgjør i et mer åpent marked hovedtyngden av Hedmarks landbruksproduksjon, men så langt større enheter enn i 2003.. Fylket vårt er foregangsområde for bærekraftig og miljøvennlig landbruksproduksjon hvor vi satser på varer og tjenester det er behov for - og får godt betalt for det.
Skogbruket er blitt en spesialisert råstoffleverandør som sammen med bl.a. trelastnæringen videreforedler tømmeret lokalt i Hedmark til så vel tradisjonelle som nye produkter. Skognæringen er en offensiv produktutvikler og energiprodusent basert på skogsavfall, tømmer uegnet for trelastproduksjon og energiskog er oppvarmingskilde for flertallet av bedrifter og tettsteder i fylket. Spisskompetanse innenfor vannbåren energi basert på skogressurser bidrar til betydelige eksportinntekter for fylket. Med tillegg av alle mikr-, mini- og småkraftverk rundt i Hedmark er de fleste små lokalsamfunn i Hedmark selvforsynt med varme og strøm. Denne satsingen har gitt nytt liv og økt satsing i små og avsidesliggende grender i Hedmark.
Hedmark har befestet sin posisjon som nasjonalt sentrum for innovativ bruk av tre og trebaserte materialer, der både små-og storskalaproduksjon ligger i ypperste verdensklasse, og med produktutvikling og utdannelse innenfor regionen tilpasset denne aktiviteten.
Nye store og internasjonale epidemier tilknyttet husdyrhold og kjøttproduksjon har det siste ti-året skapt enorm interesse for jakt, viltkjøtt og ren matproduksjon. Toleransegrensen for skogskader er hevet og med den en dobling av uttak av elgkjøtt i forhold til uttaket i 2003. Skogbruket driver en omfattende tilrettelegging for produksjon og opprettholdelse av store bærekraftige småviltstammer. Jaktverdien sammen med inntekter fra jakt- og fisketurisme (overnatting, bespisning og handel) er i 2023 større en tømmerverdiene fra skogarealene. I 2023 er det flere tilreisende enn lokale jegere og fiskere i Hedmark. Rovdyrstammen er på et balansert minimumsnivå.
Hedmark er trukket aktivt med i det nasjonale arbeide for å bedre folkehelsen. Fylkets store muligheter til å tilby aktiv rekreasjon i umiddelbar nærhet til de største befolkningskonsentrasjonene i landet, er utnyttet i kommersiell sammenheng. Satsingen på folkehelse som forretningsområde er tuftet på samarbeide mellom medisinsk kompetanse og turistnæringen.
Optimismen rår i landbruket. På nasjonalt nivå har regjering og Storting bedret rammebetingelsene for heltidsbonden. Endringer i odels- og konsensjonslovgivningen har trukket unge mennesker og nye grupper inn i landbruksproduksjonen. Næringen preges av en resultatorientert kultur hvor store og lønnsomme enheter er etablert. I tett samarbeide med kunnskapsmiljøer ved høgskole, universitet og forskningsinstitusjoner er landbruket i Hedmark i tet internasjonalt i forhold til effektiv og lønnsom produksjon av ren mat. Matproduksjon og kompetanseformidling gir omfattende eksportinntekter.
4. Et moderne Hedmark
Høyres folkevalgte i kommunestyrer og fylkesting vil i fellesskap og hver for seg arbeide for å utvikle et moderne offentlig Hedmark. Høyres kommunepolitikere og fylkespolitikere vil sammen ta ansvar for å utvikle en offentlig sektor som leverer rimeligere og bedre tjenester til innbyggerne.
I en tid hvor kommunene står overfor betydelige utfordringer, spesielt for å ivareta eldre pleietrengende samt barn og ungdom, finner Høyre at det er helt nødvendig å rasjonalisere og effektivisere administrasjonene i kommunene ytterligere. Omorganiseringer i flere kommuner har avdekket at det er betydelig innsparingspotensiale i en bedre tilpasset kommuneadministrasjon hvor det bla legges større vekt på lederansvar, måloppnåelse og effektivitet. Høyre må videre arbeide for en forenkling av statlige pålegg til kommunene slik at kommunene i større utstrekning enn nå kan konsentrere sine ressurser til de primæroppgavene som kommunene er pålagt. Byråkratiet i forhold mellom kommunene og stat må gjennomgås og forenkles.
Høyres kommunestyre- og fylkestingsrepresentanter i Hedmark forplikter seg til å arbeide for endringer i offentlig virksomhet som vil gi
- innbyggerne bedre tjenester
- innbyggerne en enklere hverdag med større frihet og flere valgmuligheter
- innbyggerne mer igjen for skattepengene
- et styrket lokaldemokrati hvor beslutninger tas så nær innbyggerne som mulig
Høyres folkevalgt i fylkesting og kommunestyrer vil arbeide for omfattende endringer i måten offentlige tjenester fremskaffes og hvordan forvaltningen organiseres. Vi vil slippe privat næringsliv til i konkurransen om å produsere offentlige definerte, finansierte og tildelte tjenester og bygge ned organisasjonsstrukturer hvor store personalmessige ressurser bindes opp i administrative oppgaver og funksjoner. Høyre i Hedmark vil bruke mer av tilgjengelig ressurser på tjenester som kommer innbyggerne til gode og mindre ressurser på administrasjon og byråkrati.
Fra fylkeskommune til sterke regionskommuner
Høyre vil avvikle fylkeskommunen som forvaltningsnivå slik vi kjenner den i dag. Det regionale nivået er til for innbyggere og kommuner - ikke omvendt. Høyre tenker nedenfra og opp - ikke ovenfra og ned. Det regionale nivået skal være en samarbeidsarena hvor spørsmål som ikke kan løses av enkeltkommuner, løses i fellesskap - til beste for innbyggeren i fylket.
Høyre i Hedmark vil desentralisere ansvar, myndighet og oppgaver. Dette vil gi offentlige tjenester som er bedre tilpasset lokale behov og åpne for en mer innbyggerorientert offentlig forvaltning.
Som en viktig del av moderniseringen av det offentlige Hedmark vil Høyre i Hedmark arbeide for betydelige endringer i kommunestrukturen. Gjennom en grundig utrednings- og forankringsprosess vil Høyre i Hedmark i valgperioden legge grunnlaget for fire til seks sterke regionskommuner i fylket fra valget i 2007. I denne prosessen skal fylkeskommunen være medspiller og tilrettelegger - ikke motspiller mest opptatt av å hegne om egne interesser.
En slik strukturendring vil
- sørge for at ressurser frigjøres fra administrasjon til tjenesteproduksjon og sikre et godt tjenestetilbud der folk bor
- gi muligheter for at flere beslutninger kan tas og oppgaver løses nær innbyggerne gjennom å flytte ansvar, myndighet og oppgaveløsning fra stat og fylkeskommune til primærkommune
- gi mulighet for utnytte regionale fortrinn og ulikheter og sikre lokal innflytelse og beslutningsmyndighet i viktige utviklingsspørsmål
- styrke kommunene i kampen om kompetent arbeidskraft gjennom utvikling av sterke og attraktive offentlige fagmiljøer lokalt
- styrke lokaldemokratiet gjennom et større og mer helhetlig ansvar for tjenesteproduksjon og utvikling i primærkommunene
5. Fylkeskommunen som tjenestetilbyder
Fra 1. januar 2004 vil Fylkeskommunen ha ansvar for følgende tjenesteområder:
- videregående skole
- kollektivtransport
- fylkesveier
- tannhelse
- kulturminnevern
5.1 Videregående utdanning
Høyre i Hedmark vil slippe rektorene, lærerne, elevene og foreldrene fri. Vi vil ha en skole hvor flest mulig beslutninger overlates til den enkelte elev, foreldre, lærer og skole. Eleven skal ha valgfrihet mellom ulike tilbud, læreren skal bestemme sin egen pedagogikk og skolene skal velge sin egen organisering og spesialisering. Politikernes oppgave er å stille krav til kvalitet og resultater og kontrollere at mål blir oppnådd. Høyre i Hedmark vil skape mulighetenes skole som tar utgangspunkt i den enkelte elevs evner og sterke sider og videreutvikler disse. Vi vil ha en skole som setter elevene i stand til å møte fremtidens samfunn. Høyre i Hedmark vil ha en skole hvor alle elever opplever gleden og motivasjonen av å lykkes. Undervisningsopplegg og innhold må stimulere til mangfold og ivareta enkeltmenneskets rett til å være annerledes.
Videregående utdanning i Hedmark må utvikles som en viktig del av en offensiv strategi for økt verdiskaping. Derfor vil Høyre i Hedmark skape en langt tettere kontakt og dialog mellom skole og arbeidsliv. Næringslivets behov for kompetanse må i større grad være avgjørende for etablering av nye studieretninger og dimensjonering av etablerte fagkretser. Høyre i Hedmark vil at næringslivet trekkes inn i rådgivningsprosessen for 10. klassingene, ikke minst for at flere oppmuntres til velge yrkesrettet utdanning.
Som en viktig del av reformer for en brukerorientert og moderne offentlig sektor, vil Høyre i Hedmark gi foreldre og elever større innflytelse ved egen skole. Finansieringen av den enkelte skole skal skje i en kombinasjon gjennom rammebudsjettering og en stykkpris pr. elev. Dette vil gi den enkelte skole frihet til selv å prioritere midler, og stimulere til konkurranse mellom skolene. Høyre i Hedmark mener slik konkurranse vil heve kvaliteten i undervisningen.
Gjennom innføring av et finansieringssystem hvor deler av pengene følger eleven, legges grunnlaget for fritt skolevalg i den videregående skolen. Høyre i Hedmark vil gi elevene frihet til selv å velge skolen de vil gå på. Fritt skolevalg må også gjelde skoler utenfor eget fylke. Stykkprisfinansiering og fritt skolevalg vil også bidra til etablering av flere private utdanningstilbud. Høyre i Hedmark ønsker flere private skoler velkommen som et viktig supplement til den offentlige skolen og som en garanti for mangfold og reell valgfrihet.
For at elevene og foreldrene skal kunne velge skole på en best mulig velbegrunnet måte, er det viktig at skolenes faglige resultater og resultater fra brukerundersøkelser offentliggjøres. Det er også nødvendig å styrke samarbeidet mellom ungdomsskolene og de videregående skolene for å gjøre det bedre for 10. klassingene å velge riktig studieretning for den enkelte.
Videregående utdanning er viktig i et regionalt utviklingsperspektiv. Høyre i Hedmark vil at kommunene overtar driftsansvaret for den offentlige videregående skolen når de nye sammensluttede regionskommunene er etablert. Dersom samarbeidende kommuner allerede i valgperioden 2003 - 2007 ønsker å overta driftsansvar for videregående skole vil Høyre stille seg positiv til dette.
Høyre i Hedmark vil i fylkestingsperioden 2003 - 2007 sikre finansieringen av generalplanen for den videregående skolen i fylket. Dette innebærer at Høyre ved budsjettbehandlinger vil sikre utbygging av den planlagt storskolen på Hamar og utbygging av ny videregående skole i Kongsvinger på Rasta. Høyre i Hedmark vil frigjøre felles formue i kraftsektoren for investering i kunnskap i innlandet - bl.a. videregående skole.
Høyre i Hedmark vil reetablere lærerens status som en kompetent, engasjert og ambisiøs formidler av kunnskap og tilrettelegger for elevenes egen kunnskapstilegnelse. Læreren må få reell handlefrihet til å organisere sin egen arbeidsdag, bli belønnet når hun/han gjør en ekstrainnsats med økt innslag av individuell avlønning, og møte motiverte elever. Lærerens jobb er kunnskapsformidler. I dag må lærerne i alt for stor grad bruke tiden på andre oppgaver.
Ny teknologi, økt globalisering og bedrede kommunikasjonsmuligheter gjør at vår hverdag sterkere påvirkes av internasjonal utvikling og hendelser enn tidligere. Stadig flere norske arbeidsplasser er direkte knyttet til handel og virksomhet i utlandet. For å sikre at våre elever skal kunne være aktive deltakere i det nye globale samfunnet, er det nødvendig at det oppnås grunnleggende forståelse for andre lands kultur, egenart og språk.
Høyre i Hedmark vil:
- selge hele eller deler av Hedmark Fylkeskommunes eierandeler i energisektoren for bl.a. å finansiere fylkets satsing på kunnskap
- gjennomføre utbygging av nye videregående skoler på Rasta i Kongsvinger og Hamar
- legge til rette for private videregående skoler
- øke lærernes handlefrihet til selv å organisere undervisning og egen arbeidsdag og redusere lærernes administrative oppgaver
- at lærere som leverer gode resultater og gjør en ekstrainnsats belønnes
- la elevene selv velge skole uavhengig av bosted og økonomi
- prioritere gratis skoleskyss fremfor ungdomskort
- arbeide for at fritt skolevalg gjennomføres på tvers av fylkesgrensene
- fjerne lærernes anledning til å velge pensumbøker for hele klasse. Elevene må selv kunne velge mellom ulike godkjente læremidler som dekker pensum
- legge større vekt på yrkesrettet og mindre vekt på allmennfaglig teori i yrkesutdannelsen
- legge til rette for flere praksisplasser for elever i ungdomsskolen og videregående skole
- systematisk og regelmessig gjennomføre brukerundersøkelser om skole- og læringsmiljø
- offentliggjøre den enkelte skoles faglige resultater og resultater fra brukerundersøkelsene
- legge til rette for økt samarbeid mellom de videregående skolene og høgskoleavdelingene
- trekke lokalt næringsliv aktivt med i undervsiningen
- gjøre det lettere for elever å gå rett i lære etter avsluttet 10. klasse
- legge til rette for flere elevbedrifter som et ledd i undervisningen
- bygge opp kompetanse slik at de videregående skolene i samarbeid med ungdomsskolene kan tilby helhetlig språkopplæring i flere fremmedspråk enn engelsk, tysk og fransk
- arbeide for etablering av IB-linjer (International Baccaclaureate)
- arbeide for at det etableres egne utvekslingsprogram med læresteder i andre land for elever i Hedmark
- arbeide for fristilling av de videregående skolene
- innføre en finansieringsordning hvor penger følger eleven til den skolen som eleven selv velger
- la samarbeidende kommuner som ønsker det overta driftsansvaret for de videregående skolene
- gi rektorene økt handlingsrom til å organisere skolehverdagen
5.2 Kultur
I en tid med store forandringer gir kulturarven en særlig viktig forankring. Ulike kulturuttrykk er av avgjørende betydning for utvikling av den enkeltes personlighet og livskvalitet. Kulturell utfoldelse motvirker fremmedfrykt og bidrar til å skape trygghet i omgang med andre. Et rikt kulturliv gi impulser og stimulerer til kreativitet og bidrar positivt også til bl.a. næringsutvikling og til å gjøre områder attraktive som bosted. Vi må forplikte oss til å vedlikeholde og synliggjøre fylkets kulturarv og bringe den videre til våre etterkommere. Hedmark er fylket der natur er kultur og det påhviler oss et spesielt ansvar å forvalte kulturminnene våre slik at de også blir tilgjengelige for kommende slekter. Det er i samspillet mellom natur og kultur at mange av de største opplevelsene oppstår, til glede for fylkets innbyggere og besøkende.
- Hedmark Høyre vil støtte opp om og styrke kunst- og kulturinstitusjonene i fylket.
- Vi ønsker å bidra til at nyskapende kunst og kultur får mulighet til å utvikle seg i vår del av landet
- Vi vil arbeide for å samordne og legge til rette for et utvidet samarbeid mellom fylkets kulturinstitusjoner.
- Det frivillige idretts- og kulturlivet i fylket skal møte en målrettet fylkesaktør som fanger opp de lokale initiativene og bidrar der man ser en utvikling og vilje til aktivitet.
- Hedmark Høyre vil støtte breddeidrett og vektlegger spesielt aktiviteter som retter seg mot barn og unge.
- Grønn resept i Hedmark vil få våre innbyggerer til å føle økt velvære og legger til rette for individets rett til å ta vare på egen helse.
- Hedmark Høyre ønsker å bidra til at Hedmark skal ha et like rikt musikkliv i fremtiden som det har i dag. Det gjør vi gjennom de organ vi har vært med på å utvikle. Musikerordningen er et slikt eksempel.
- Vi ønsker at vårt fylke skal være en naturlig arena for større musikalske arrangementer Festspillene i Elverum er et eksempel på det, den har befestet sin nasjonale posisjon som arrangementsaktør. Å etablere Mjøsregionen som arena for en landsomfattende rockefestival kan bli et annet.
- Høyre ønsker at kunnskapsutviklingen i Hedmark skal ha gode vilkår og imøteser teknologisk utvikling som inkluderer befolkningen i fylket i den utviklingen.
5.3 Samferdsel
Høyre i Hedmark vil legge til rette for kraftig vekst i verdiskapingen i fylket. En slik vekst er ikke mulig uten at næringslivets avstandsulemper reduseres bl.a. gjennom en betydelig satsing på samferdsel.
Hedmark har inntil nå vært taper med hensyn til samferdselsbevilgninger over statsbudsjettet. Høyre i Hedmark forplikter seg til, også i samarbeide med andre fylkeskommuner, å arbeide aktivt mot sentrale statlige myndigheter for å få endret dette. Høyre i Hedmark vil gjennom dialog med staten sikre en prioritering av samferdselsmidlene som er bedre tilpasset innbyggeres og næringslivets behov og en større andel av de totale nasjonale samferdselsbevilgningene.
For å legge grunnlaget for en balansert regional utvikling i fylket, vil Høyre prioriteringer i Rv 3, Rv 2 og Rv 20 i tillegg til bompengefinansiert utbygging av E6. For på sikre finansiering av en høyst nødvendig opprustning av Rv 3, vil Høyre i Hedmark arbeide for en nedleggelse av persontransporten på Rørosbanen og flytte den statlige subsidieringen på denne strekningen til veg. Uten en slik omprioritering står Østerdalen i fare for å måtte ta til takke med to stadig dårligere samferdselstilbud fremfor ett godt. Av hensyn til næringsliv, innbyggere og fremtidig bosettingsstruktur i Østerdalen, ser Høyre i Hedmark vegen som alternativet vi vil satse på. Inntil ny veg er etablert, skal så vel person- som godstransporten på Rørosbanen konkuranseutsettes.
Rv 20 er sentral for utvikling av alle typer næring i Solørkommunene. Sammen med Rv 2 vil Rv 20 være den viktigste transportåren til Norges tettest befolkede områder, og dermed de viktigste nasjonale markeder. Aksen Rv3-Rv 20-Rv 2 er den raskeste transportåren for midtnorge og det meste av Hedmark via Karlstad og Gøteborg til og fra Europa. Hedmark Høyre vil derfor arbeide for at Rv 20 beholder sin stamvegstatus.
Høyre i Hedmark er tilhenger av en to-deling av vegnettet hvor fylkeskommunens driftsansvar for fylkesveger overføres til staten og primærkommunene. Fylkeskommunens ansvar for vegvedlikehold og vegutbygging skal ligge i gjennom arbeid i det regionale partnerskapet hvor prioriteringer blir besluttet.
Høyre i Hedmark vil konsentrere ressursene om det som gir bedre og mer samferdsel. Vi vil samarbeide med private om oppgaveløsninger. Derfor vil vi nedlegge Hedmark Trafikk. Dette vil frigjøre ressurser og oppgavene selskapet utfører kan utføres bedre av private selskaper.
Høyre i Hedmark vil:
- sette alle kollektivtrafikkruter ut på anbud. Anbudspakkene skal sikre tilfredsstillende tilbud til innbyggerne, også på ulønnsomme ruter
- benytte reklame på busser som inntekstkilde
- avvikle Hedmark Trafikk
5.4 Tannhelsetjenesten
Tannhelsetjenesten er i dag en fylkeskommunal oppgave. Etter at øvrige helsetjenester i all hovedsak er overtatt av staten, er det ikke lenger naturlig at fylkeskommunen har ansvaret for tannhelsetjenesten. Høyre i Hedmark vil derfor arbeide for at denne oppgaven overtas av kommunene, alternativt av staten.
6. Fylkeskommunen som regional utviklingsaktør
Stortinget la våren 2002 nye rammer for fylkeskommunens virksomhet hvor partnerskapsrollen blir mer fremtredende. Fylkekommunen blir fortsatt en politisk beslutningsarena hvor det foretas politiske prioriteringer og valg og hvor det fattes politiske beslutninger. Fokus på den regionale utviklingsrollen blir imidlertid styrket. Politikerrollen blir ny og annerledes. Evnen til å bygge nettverk, utvikle partnerskap og oppnå regionale målsettinger gjennom andre aktører blir viktigere enn enkeltbeslutninger i fylkestingssalen. Høyres representanter i Hedmark fylkesting i perioden 2003 - 2007 vil ta ansvar for å utforme en ny politikerrolle og utvikle en ny og partnerorientert fylkeskommune.
Høyres fremste folkevalgte i Hedmark skal være
- Partner som står frem som attraktiv samarbeidspartner i kraft av kunnskap, interesse og som arenabygge
- Nyskaper som initierer prosesser og tiltak
- Samordner som får spesialiserte enheter til å opptre i fellesskap
- Påvirker som regisserer felles regionale behov og interesser overfor staten
- Ombudskvinne / - mann som representerer velgernes brukerinteresser overfor staten
- Nettverksbygger som bygger broer og allianser mellom aktører som kan utløse større verdiskaping
- Omstreifer og fortolker som fanger opp impulser og signaler i regionen og ser ting i sammenheng
- Planlegger som gjør fylkesplanen til et politisk verksted og den sentrale arenaen for regional fellesinnsats og for interessant samfunnsdebatt
- Merkevarebygger som definerer og kommuniserer regionens komparative fortrinn
6.1 Partnerskap som arbeidsform
Høyre i Hedmark vil gjøre fylkeskommunen til en god leder av det regionale partnerskapet. Vi vil bygge et sterkt partnerskap mellom statlige etater på regionalt nivå, primærkommunene, utdanningsinstitusjonene, virkemiddelapparatet, innovasjonsmiljøer og fylkeskommunen som sikrer god forankring av regionale mål og planer. Gjennom dialog og deltakelse skal fylkeskommunen som leder av partnerskapet sikre at alle aktørene i partnerskapet utvikler eierskap til overordnede regionale mål og gjennom egne handlinger bidrar til måloppnåelse. Prioriteringer og vedtak i fylkestinget skal gjenspeile konsensus i partnerskapet. Høyre i Hedmark forplikter seg til en slik oppfølging.
6.2 Partnerskap med staten
Høyre i Hedmark vil videreutvikle partnerskapet med statlige enheter på regionalt nivå som vegsektoren, arbeidsmarkedsmyndighetene, helseforetaket og høgskolen for å sikre en forståelse og samhandling mellom statlig og regionalt nivå. Høyre i Hedmark respekterer og støtter den fristillingen statlig virksomhet har oppnådd de siste årene. Dette har vært en forutsetning for en mer effektiv og moderne offentlig sektor preget av delegering og desentralisering. Denne fristillingen og selvstendigheten fratar imidlertid ikke de aktuelle statlige etatene med regional tilstedeværelse ansvar for å se sin spesialiserte aktivitet inn i en helhetlig og sammenhengende regional utviklingsstrategi.
6.3 Partnerskap med kommunene
Fylkeskommunen til for kommunene og ikke omvendt. Høyre i Hedmark vil utvikle en samarbeidsform mellom kommunene og fylkeskommunen som gir kommunene en opplevelse av fylkeskommunen som nyttig samarbeidspartner og gjør realisering av egne lokale mål enklere.
Høyre i Hedmark vil at fylkeskommunen spiller en aktiv rolle i arbeidet med å etablere fire til seks nye regionskommuner i fylket. Vi vil underbygge den positive utviklingen som skjer i regionrådene i Hedmark. Høyre i Hedmark ønsker å gjøre kommunene i Hedmark sterke og robuste slik at statlige og fylkeskommunale oppgaver kan flyttes til primærkommunene og nærmest mulig innbyggerne. Slik vil vi styrke lokaldemokratiet og legge til rette for avvikling av fylkeskommunen.
Når fylkeskommunen, slik Høyre ønsker det, blir avviklet i sin nåværende form ønsker Høyre fylkeskommunen som samarbeidsarena for regionkommunene i fylket på områder hvor alle parter er tjent med samordning av interesser, felles prioritering og overordnet planlegging.
6.4 Partnerskap med næringslivet
Høyre i Hedmark vil ha sterk vekst i verdiskapingen i fylket og bidra til betydelig sysselsettingsvekst. Dette må det private næringslivet selv ha hovedansvaret for å realisere. Hedmark fylkeskommune skaper ikke nye arbeidsplasser, det er det næringslivet selv som gjør. Høyre i Hedmark vil avvikle næringsengasjementet som har utviklet seg i Hedmark de siste ti-årene. Vi vil ansvarliggjøre næringslivet, utvikle partnerskap med næringslivet og trekke næringslivet aktivt med i beslutningsprosesser rundt regionale mål, planer og prioriteringer. I bruken av offentlige virkemidler som skal stimulere til vekst og nyskaping, skal næringslivet sitte i førersetet når prioriteringer foretas, vinnere pekes ut og midler tildeles.
6.5 Partnerskap med andre fylkeskommuner
Høyre i Hedmark ønsker å avvikle fylkeskommunen i dagens form. Derfor er det unaturlig for oss å være tilhenger av en sammenslutning med Oppland og eventuelt andre fylker på østre Østlandet. Høyre i Hedmark vil imidlertid utvikle gode partnerskapsrelasjoner til andre fylker, i særdeleshet Oppland, Akershus og Sør-trøndelag. Næringsliv og innbyggere i Hedmark tar ikke hensyn til fylkesgrenser på leting etter gode løsninger. Det kan heller ikke fylkeskommunene gjøre. Hedmark og Oppland er sammen om mange og store utfordringer. I samarbeid med hverandre kan de to fylkene øke muligheten for å møte utfordringene og løse problemene. Gammel grendestrid kan ikke stå i veien for gode løsninger for begge fylker. Høyre i Hedmark vil forlate en politikk hvor det synes viktigere å forhindre naboer i å lykkes og opprettholde gammel grendestrid enn å finne gode løsninger. Høyre i Hedmark vil bygge partnerskap for å lykkes sammen med andre og vi unner andre suksess.
7. Næringsutvikling, nyskaping og innovasjon
Det er gjennom flere ti-år bygget opp et bilde av Hedmark som et fylke i oljeskyggen, i næringsmessig tilbakegang, i betydelig stagnasjon og med et pessimistisk fremtidsbilde.
Høyre i Hedmark vil bringe fylket ut av pessimisme og tilbakegang. Vi vil ta et oppgjør med holdninger hvor staten skal løse våre problemer og regionale politikere stå for næringsutvikling. Det er næringslivet som har hovedansvaret for innovasjon og nyskaping. Det er i næringslivet nye arbeidsplasser skapes. Høyre i Hedmark vil tydeliggjøre skillet i oppgaver mellom politikk, virkemiddelapparat og næringsliv. Politikere skal ha ansvaret for rammebetingelser, tilrettelegging og strategiske valg i forhold til satsingsområder. Virkemiddelapparat i samarbeid med næringslivet har det operative ansvaret for iverksetting av strategi, fordeling av offentlige midler og utvelgelse av konkrete prosjekter.
Det sosialistiske flertallet i Hedmark har gjort næringsutvikling til en fylkeskommunal og politisk oppgave. Prosjektene det har vært satset store offentlige midler på har vært mange, fiaskoene store - suksessene få. Det sterke politiske grepet rundt næringsutvikling har redusert næringslivets eget engasjement, fratatt næringslivet ansvar og skapt stor avstand mellom politiske beslutningstakere og næringslivets ledere.
Høyre i Hedmark vil ansvarliggjøre næringslivet og overlate beslutninger om hvordan fylkeskommunale midler skal benyttes for å oppnå best mulig resultater i forhold til nyskaping og innovasjon til næringslivet selv i samarbeid med det operative virkemiddelapparatet. Fylkeskommunens oppgave skal være, på bakgrunn av prosesser i det regionale partnerskapet, å definere strategiske hovedsatsingsområder.
7.1 Ett regionalt innovasjonsselskap
Dagens fylkeskommunale satsing på næringsutvikling og organiseringen av det offentlige virkemiddelapparatet er oppsplittet, uoversiktlig, lite fokusert og vanskelig å forholde seg til for brukerne. Næringslivet er i liten grad i involvert. Det er behov for å konsentrere og spisse innsatsen for at Hedmark skal kunne ha et sterkt og konkurransedyktig næringsliv i årene som kommer.
Høyre i Hedmark vil arbeide for at det etableres ett samlet innovasjonsselskap for Hedmark og at Hedmark fylkeskommune tar initiativet til dette. Vi ser også store fordeler om dette selskapet også omfatter tilsvarende interesser i Oppland i et samlet Innlandet Innovasjon.
Innovasjonsselskapet skal være et regionalt nettverksselskap og lokomotiv for næringsutvikling, forretningsutvikling og tilrettelegging av vekstfremmende tiltak og prosjekter i fylket. Selskapet skal være fylkeskommunens instrument for å fremme regional næringsutvikling.
Høyre i Hedmark vil samle fylkets utviklingsaktiviteter i dette selskapet, bl.a.;
- Hedmark Kunnskapspark
- Omstillingsprogrammene i Glåmdalen og Åmot
- Hedmarks del av omstillingsprogrammet Morgenlandet - Morgenlandet nedlegges
Høyre i Hedmark vil invitere følgende deltakere inn på eiersiden i innovasjonsselskapet;
- Høgskolen
- Banker
- Kommuner
- Hedmark Energi / Eidsiva Energi
- Såkorn- og ventureselskaper
- SIVA
- Skog- og landbrukssamvirket
- Øvrig næringsliv
Fylkeskommunens deltakelse i styring av innovasjonsselskapet skal skje gjennom ordinær styrerepresentasjon og strategiske føringer for bruken av fylkeskommunale midler som disponeres av innovasjonsselskapet.
Høyre i Hedmark forutsetter at private næringsinteresser eier mer enn 50% av selskapet og har flertall i selskapets styre.
Høyre i Hedmark vil tilstrebe at det felles regionale innovasjonsselskapet samlokaliseres med operative miljøer som SND, Sikon Øst m. flere for å utnytte verdien av nettverksarbeide best mulig. Administrasjonen av innovasjonsselskapet skal samordnes med øvrig virkemiddelapparat for å redusere kostnader til dette mest mulig.
Høyre i Hedmark vil avvikle fylkeskommunens eierinteresser i Næringsparken på Åkershagan utenfor Hamar. Kapital frigjort fra salget benyttes som kapital i det nye innovasjonsselskapet.
7.2 Strategiske satsinger
Høyre i Hedmark vil sette grenser for politikk. Det er viktig at et marked med like konkurransevilkår gir rammevilkår slik at de beste vinner. Det er ingen politisk oppgave å plukke vinnerbedrifter. Høyre i Hedmark mener allikevel det er en politisk oppgave å prioritere bruken av offentlige virkemidler, spisse disse mot nyskaping og innovasjon og velge ut satsingsområder fylket har særlige forutsetninger for å lykkes eller har et særlig behov for å lykkes.
Høyre i Hedmark vil at fylkeskommunens økonomiske virkemidler for næringsutvikling særlig rettes inn mot entreprenørskap, innovasjon og nyskaping. Offentlig støtte til enkeltbedrifter skal særlig rettes inn mot nye ideers tidlige fase hvor tilgangen på privat kapital ikke er tilstede eller er svært liten.
Høyre i Hedmark vil bruke fylkeskommunale midler til utvikling av regionale innovasjonssystemer hvor enkeltmennesker og bedrifter med gode ideer, utdannings- og forskningsinstitusjoner, rådgivere og privat kapital møtes. Slike koblingsbokser vil øke muligheten for at gode ideer utvikles til kommersiell virksomhet.
Høyre i Hedmark vil at fylkeskommunale midler brukes for å etablere og videreutvikle næringsklynger og næringshager. På denne måten kan fylkeskommunen være med på å underbygge og styrke bransjer med spesielt gode forutsetninger for å lykkes i vårt fylke. Vi vil i særlige grad konsentrere ressursbruken mot fem hovedsatsingsområder:
- Skogbruk og treindustri
- Utmarksturisme
- Bioteknologi / foredling av planter og dyr
- Matproduksjon, nisjeprodukter, økologisk mat, mat- og drikke kultur
- Kunnskapsintensiv forretningsmessig tjenesteyting
Gjennom en målrettet satsing sammen med kompetansemiljøene, gründere og etablert næringsliv på næringsområder med store utviklingsmuligheter vil Høyre i Hedmark legge grunnlaget for
- økt verdiskaping
- vekst i alle deler av fylket
- et trygt og godt velferdstilbud uavhengig av bosted
8. Satsing på utdanning og forskning
Gjennom satsing på kunnskap, høyere utdanning, forskning og nettverksbygging vil Høyre i Hedmark legge grunnlaget for ny vekst og utvikling i fylket.
Høyre i Hedmark ønsker en høgskole som:
- bidrar til å realisere studentenes fremtidsdrømmer
- gir et godt læringsutbytte
- er en kilde til god livskvalitet
- gir valgmuligheter for den enkelte
- dekker de behov som samfunnet og næringslivet har
I lys av den økende samhandling mellom høgskole- og universitetsmiljøer, både nasjonalt og internasjonalt, tror Høyre at utvikling av en nettverksbasert høgskole vil være bedre tilpasset de utfordringer og behov studenter, næringslivet og samfunnet har, frem for en fasttømret koloss som det innlandsuniversitetet vil bli. Høyre vil utvikle det funksjonelle samarbeid mellom eksisterende høgskolemiljø i Hedmark og høgskole- og universitetsmiljø i Norge, Norden og internasjonalt slik vi i dag bl.a. ser det mellom Høgskolen i Hedmark og universitetet i Karlstad.
Høyre i Hedmark vil arbeide for at fylket tar et hovedansvar for finansiering av en slik satsing i nært samarbeid med Høgskolen, næringslivet og kommunene. Høyre vil avvikle det offentlige eierskapet i kraftsektoren og omplassere denne i fellesformuen kompetanse. Gjennom avkastningen på en slik omplassert kraftformue vil Høyre i Hedmark sikre etableringer, drift og utvikling av Hedmarks høgskolenettverk.
9. Forventninger til Storting og Regjering
Høyres kommune- og fylkestingspolitikere vil gjennom oppgaven som folkevalgte ta hovedansvaret for at vi tar i bruk Hedmarks muligheter og fortrinn til det beste for innbyggerne.
Vi vil også ta ansvar for systematisk og målrettet å arbeide mot sentrale myndigheter, Regjering og Storting, for å få gjennomslag for rammebetingelser og nasjonale investeringer som vil bidra til gode resultater i Hedmark. I kommende fire-års periode vil vi særlig arbeide for å oppnå forbedringer på følgende områder:
- rammebetingelser for næringslivet som bedrer grunnlaget for konkurranseutsatt, eksportrettet industri
- en næringspolitikk som gir oss rom for å ta egne muligheter i bruk
- investeringer i vegnettet som sikrer befolkningen bedre daglig kommunikasjon og næringslivet enklere og rimeligere tilgang til nasjonale og internasjonale markeder
- ta initiativ til et samarbeid med Sverige i rovdyrspørsmål for utforming av en felles og forpliktende rovviltpolitikk som sikrer næringsutøvelse og bosetting i distriktene
- en miljøpolitikk som ikke forhindrer oss i å ta store, ubrukte utmarksressurser i bruk for næringsvirksomhet og verdiskaping
10. Avslutning
Gjennom dette dokumentet har Høyre i Hedmark overfor innbyggerne i fylket formidlet vår visjon for fylket. Vi har presentert et program for hva vi vil prioritere i valgperioden for 2003 - 2007. Mellom disse er det en sammenheng. Gjennomføring av programmet er et systematisk arbeid som må til for å gjøre drømmen om Hedmark til virkelighet.
Ønsker du deg et Hedmark preget av vekst og velstand, optimisme og fremtidstro - STEM HØYRE!
