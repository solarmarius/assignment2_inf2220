
Onsdag 1. juni 1994
Kristelig Folkepartis Pensjonistforum:
ENEROM TIL ALLE SOM ØNSKER DET
KrFs pensjonistforum 1994 samlet i Oslo, 30.- 31. mai 1994, mener omsorgstjenestene i kommunene må bygges ut slik at alle eldre får den hjelp de har behov for den dagen hjelpebehovet oppstår. Det er viktig at alle kommuner tilbyr strakstiltak i form av hjemmetjenester og/eller institusjonsplasser.
Ikke alle har behov for de samme hjelpetjenester. Hver enkelt må derfor få hjelp ut fra deres spesielle behov. De som ønsker å bo hjemme lengst mulig må få mulighet til det ved å få nødvendig hjelp.
Samtidig må det satses mye mer på utbygging av sykehjemsplasser. Dette har vært nedprioritert i mange kommuner de siste årene. Alle som ønsker det må få bo på enerom på sykehjem. Noe annet er uverdig. Nye sykehjem må bygges med dette for øye. Staten må forsatt gi øremerkede tilskudd til etablering av nye sykehjem- og omsorgsplasser og ombygginger til enerom.
