
torsdag 9. januar 1997 12:44:25
En melkeku må melkes
Petroleumssektorens størrelsesorden, med den påvirkning dette har på norsk økonomi og forholdet til en forsvarlig miljø- og ressurspolitikk, har ført til en debatt om utvinningstempo. Sosialistisk Ventreparti og Senterpartiet snakker stadig oftere om redusert tempo i olje- og gassutvinningen. I salderingen av statsbudsjettet rett før jul gikk de inn for betydelige reduksjoner i oljeproduksjonen i 1997. Dette ble de heldigvis stående alene om.
Petroleumssektoren er helt klart særdeles viktig for det norske samfunnet. Selv om bare knapt en prosent av samlet arbeidsinnsats i Norge har direkte tilknytting til utvinning av olje og gass, er denne sektoren ekstremt viktig når man kommer til innvesteringer og inntekter. Omlag 30 prosent av bruttoinvesteringene i Norge går til Nordsjøen, og det stadig voksende oljefondet viser at inntektene fra olje- og gassvirksomheten er enorme.
Vi er ikke uenige i at det er riktig å justere tempoet i Nordsjøen. Da må man imidlertid gå inn på takten i letevirksomheten og utbygging av nye felt. Å gå inn for forslag om å redusere utvinningstakten på felt og installasjoner der innvesteringskostnadene allerede er utløst, vil innbære en uakseptabel sløsing med ressurser. Det blir som en bonde skulle kjøpe nye kyr til sin besetning og så melke besetningen bare femti prosent. Man bør innse at slik politikk ikke er økonomisk forsvarlig. Når hele 30 prosent av landets investeringer foretas innenfor denne sektoren, er faktisk en best mulig utnytting av disse svært viktig. I dag er norsk olje- og gassproduksjon inne i sin mest inntektbringene periode, da skulle de bare mangle om man landet ikke utnyttet sine allerede foretatte investeringer effektivt. Selv om vi er enige at investeringene og utbyggingstakten var for høy for noe år tilbake, kan man ikke la være å høste effektivt av dagens felt.
Men et slikt høyt utvinningstempo trenger ikke være det beste på lang sikt. Sett i forhold til miljøet og landets pengepolitikk tyder mye på at man i årene fremover bør besinne uttaksvolumet. Da er forslag om redusert bevilgninger til enda ikke vedtatte petroleumsinvesteringer veien å gå. Dette er både miljøpolitisk ansvarlig og en mer langsiktig forvaltning av ressursene, samtidig gir en slik politikk rom for å utnytte investerte ressurser best mulig.
