
Dato: 5. oktober 2004
Stortingsrepresentant Kenneth Svendsen (FrP)
Vil ha forklaring på sikkerhetsutsettelse
Samferdselspolitisk talsmann i FrP, Kenneth Svendsen, er glad for at Stortingets kontroll- og konstitusjonskomité ber om en forklaring på hvorfor Norge søkte om å få utsatt fristene for sikkerhetstiltak på kortbaneflyplassene. - Her må alle kort på bordet, sier Svendsen.
Stortingets Kontroll- og konstitusjonskomité har i dag sendt et brev til samferdselsminister Torild Skogsholm med anmodning om å få opplyst hvorfor Norge ba om å få utsatt fristen for å iverksette sikkerhetstiltak på kortbaneflyplassene.
- Jeg er glad for at komiteen tok opp denne saken, og jeg forventer at statsråden raskt følger opp anmodningen, sier Kenneth Svendsen. Han mener det bør ligge gode begrunnelser bak ønsket om å utsette sikkerhetstiltakene. - FrP vil være skeptiske til smålige begrunnelser. For å unngå å iverksette sikkerhetstiltak bør det i det minste ha blitt gjort en trusselvurdering, sier han.
Svendsen sier han i nær dialog med FrPs medlemmer i Kontroll- og konstitusjonskomiteen vil følge opp Skogsholms svar. - Å utsette sikkerhetstiltak er en alvorlig beslutning og det er ikke noe som bør gjøres helt uten videre, avslutter han.
