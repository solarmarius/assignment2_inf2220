
01.03.06
Martin Engeset Stortingsrepresentant, Høyre
Pressemelding fra Høyres Stortingsgruppe
La flere få en ny sjanse!
Høyres arbeids- og sosialpolitiske talsmann, Martin Engeset, fremmer i dag sammen med partileder Erna Solberg forslag i Stortinget om utvidelse av ordningen med uføretrygd som lønnstilskudd.
- Det er sløsing med menneskelige ressurser når personer som slett ikke vil være trygdet, men som ønsker en jobb ikke får anledning til det, sier Engeset.
Samarbeidsregjeringen introduserte en ny forsøksordning hvor uføretrygden benyttes som lønnstilskudd. Den uføretrygdede får utbetalt normal lønn på linje med andre ansatte i virksomheten. Gjennom ordningen senkes arbeidsgivernes terskel for å prøve ut en uføretrygdet i arbeid, samtidig som den uføretrygdede lettere kan prøve ut sin arbeidsevne.
Forsøket ble iverksatt i 2005 i noen utvalget fylker, Rogaland, Hedmark, Telemark, Sør-Trøndelag og Troms. Nå ber Høyre Regjeringen komme tilbake med en gjennomgang av ordningen med uføretrygd som lønnstilskudd i forbindelse med Revidert nasjonalbudsjett til våren, med sikte på å gjøre ordningen landsdekkende. Høyre ber også regjeringen vurdere om ordningen kan utvides til å gjelde personer som har fått innvilget uføretrygd eller tidsbegrenset uførestønad etter reglene som ble innført fra og med 1. januar 2004.
- Alle trygde- og stønadsordninger bør oppmuntre og hjelpe mennesker til å komme i arbeid, ikke minst fordi det betyr svært mye for den enkeltes selvrespekt å få en ny sjanse til å gå fra passivitet til deltagelse, inkludering og aktivitet. Mange uføretrygdede gir uttrykk for at de ønsker en ny sjanse til å komme tilbake i arbeid, og den sjansen bør vi gi dem, avslutter Engeset.
