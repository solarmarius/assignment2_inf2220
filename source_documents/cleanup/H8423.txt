
Dato: 03.06.2004
Ingen avtale om revidert nasjonalbudsjett
- Regjeringen bidrar til usikkerhet
- Etter å ha opplevd at regjeringen nå også har brutt forhandlingene med FrP om revidert nasjonalbudsjett begynner jeg å lure på hvorvidt regjeringspartiene har tatt helt inn over seg at de faktisk sitter i en mindretallsregjering.
Det sier lederen av Stortingets finanskomité, Siv Jensen, i en kommentar til at det i dag ble klart at det heller ikke blir noen avtale mellom regjeringen og FrP når det gjelder revisjon av budsjettet. Hun mener videre at i og med forhandlingsbruddet vil regjeringen lide betydelige nederlag i den videre behandlingen av budsjettet.
- Moderate krav
- Jeg er dessuten noe overrasket over at regjeringspartiene ikke har kommet oss mer i møte all den tid FrPs krav i utgangspunktet var svært moderate, spesielt med tanke på at det budsjettet vi nå reviderer altså er et statsbudsjett som er vedtatt etter et budsjettforlik mellom Ap og regjeringen.
- Budsjettslalom
- Det er dessuten noe underlig å registrere at denne regjeringen som hele tiden prater  om viktigheten av politisk forutsigbarhet og stabile rammevilkår selv i løpet av det siste døgnet i praktisk politikk bidrar til det stikk motsatte.
Jensen forventer nemlig nå at den videre behandlingen ender i ren "budsjettslalom".
- Jeg vil derfor gjøre det helt klart at FrP ved den videre behandlingen av revidert vil stemme for det vi er for og i mot det vi er i mot. Dersom Ap og SV også står på det samme prinsippet tror jeg det er svært sannsynlig at det både er mulig å få til en helt nødvendig økning av midlene til økt pasientbehandling ved landets sykehus, og å få stoppet de urimelige økningene i egenandelene som regjeringen har foreslått. Jeg er imidlertid mer usikker på om FrP får stortingsflertallet med seg på forslag om å øke bevilgningene til kriminalitetsbekjempelse og hvorvidt det er mulig å få stoppet regjeringens meningsløse forslag om betydelige avgiftsøkninger på førerkort og pass, avslutter Jensen.
