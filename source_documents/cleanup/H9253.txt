
Dato: 27. mai 2005
Parlamentarisk leder i FrP, Carl I. Hagen
- Ingen kontroll på økonomistyringen i Forsvaret
- At riksrevisjonen har vesentlige merknader til Forsvarets regnskaper er dessverre ikke overraskende, sier Carl I. Hagen. Han mener det ikke er noen kontroll på økonomistyringen i Forsvaret.
Riksrevisjonen som i dag la frem sin rapport om Forsvarets regnskaper for 2004, hadde vesentlige merknader til gjennomføringen av budsjettet for 2004. - Det at Riksrevisjonen ikke kan bekrefte at regnskapet for 2004 er uten vesentlige feil eller mangler, er et bevis på at det FrP hele tiden har påpekt er korrekt, Forsvaret er uten styring, sier Carl I. Hagen, og viser til at det er nettopp derfor FrP for en tid tilbake siden fremmet et mistillitsforslag mot forsvarsministeren. - Men, det er bare å konstatere at Ap og Sv tydeligvis synes det er greit at den ene forsvarsskandalen overtar etter den andre.
- Riksrevisjonens anmerkninger om at flere av disposisjonene som ligger til grunn for regnskapet, ikke samsvarer med Stortingets vedtak og forutsetninger er alvorlige. Dette er nok en bekreftelse på det FrP har fryktet, nemlig at forsvarsministeren ikke har den nødvendige kontrollen på Forsvaret.
Merknadene fra riksrevisjonen retter seg også mot blant annet omfattende feilutbetalinger av lønn, mangelfull intern kontroll på lønnsrelaterte områder og brudd på regelverket for offentlige anskaffelser. - Dette er ikke i samsvar med de forsinkringer forsvarsministeren har kommet med både i høringer og debatter i Stortinget, avslutter Hagen
