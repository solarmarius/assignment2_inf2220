
Torsdag 10. desember 1992
Stortingsrepresentant Odd Holten (KrF) om krone-beslutning:
ET NEDERLAG FOR NORSK ØKONOMI
- NÅ MÅ DET SKAPES RO
Det er ingen grunn til å legge skjul på at dagens vedtak om å la den norske kronen flyte i forhold til ecu, er et nederlag for norsk økonomi og økonomisk politikk. Det er en mager trøst at flere andre land har gått på samme type nederlag. Det viktigste nå er å skape ro rundt norsk økonomi. Det sier Kristelig Folkepartis finanspolitiske talsmann Odd Holten.
Odd Holten understreker at nå må alle partiene på Stortinget vise evne til ansvarlighet og vilje til felles løsninger. Det vil være den beste innsatsen man kan gjøre for næringslivet, privathusholdningene og for den offentlige forvaltningen.
-En så alvorlig situasjon egner seg ikke for sjargongmessige og bastante uttalelser, sier Odd Holten, som ikke vil gi noen forhåndskalkyle på hva den reelle devalueringen av den norske kronen vil bli etter dagens beslutning. Han tror imidlertid det er grunn til å håpe at den vil stabilisere seg på et noe lavere nivå enn den svenske kronen gjorde. Nedskrivingen av den svenske kronen har svinget mellom 10 og 15 prosent.
-Når Norges Bank handlet som de gjorde nå, var det fordi det måtte handles nå, og at andre virkemidler ville blitt for kostbare. Jeg vil imidlertid anbefale at Norge vender tilbake til fastkurssystemet så snart som mulig, sier KrFs finanspolitiske talsmann.
Odd Holten tar til etterretning at regjeringen holder fast på krisepakken til næringslivet på fem milliarder, mens han for sin del holder fast ved at det fremdeles må være mulig å se på enkeltelementer i pakken, og vurdere dem.
