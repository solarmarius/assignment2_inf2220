
Onsdag 21. april 1993
Nestleder Valgerd Svarstad Haugland (KrF):
SELV IKKE DE BESTE HENSIKTER
HELLIGER ETHVERT MIDDEL
Det er ille at Regjeringen aksepterer at institusjoner og selskaper skal kunne tjene penger på bruk av celler fra aborterte fostre i medisinsk sammenheng. Regjeringen er i ferd med å akseptere at mennesket skal kunne brukes som en "råvare". Dette går fram i stortingsmeldingen om mennesket og bioteknologi, der regjeringen åpner for at det kan tas patent på celler fra aborterte fostre. Det sa nestleder Valgerd Svarstad Haugland i Kristelig Folkeparti på en pressekonferanse i Oslo onsdag.
KrF-nestlederen var sterkt opptatt av det kommersielle ved dette. - Dersom celler fra aborterte fostre skal kunne kjøpes og selges i isolert eller bearbeidet form, kan vi risikere å gjøre liv til handelsvare. Jeg må minne om at et flertall i Utenriks-komiteen i Stortinget har slått fast at patent på menneskelige organer, celler og cellevev ikke skal aksepteres av etiske grunner. Da er det oppsiktsvekkende at Regjeringen likevel går på tvers av Stortingets tilrådninger, sa Valgerd Svarstad Haugland på pressekonferansen onsdag.
-Begynner man først å tillate at celler fra fostre etter provoserte aborter blir brukt i helbredende virksomhet, gjør man seg på sett og vis avhengig av at det skjer en viss "leveranse" gjennom provoserte aborter. Dermed knyttes det en nytteverdi til en handling som alle i utgangspunktet mener er sterkt beklagelig. Det er blåøyd å avvise at ikke dette kan føre til koblinger og resonnementer som nærmest opphøyer abortinngrepet til en god handling, sa Valgerd Svarstad Haugland.
-Jeg har ingen problemer med å glede meg med moren i Trondheim som fikk et velskapt barn etter behandling med vev fra aborterte fostre, og det er straks vanskeligere å være prinsipiell i en sak der målet er så godt. Men det må ikke bli slik at ønsker om aldri så gode mål blir viktigere enn alle andre etiske refleksjoner. Da kan prisen bli for høy, sa Valgerd Svarstad Haugland, som mente Regjeringen må stoppe alle slike forsøk til behandlingen av stortingsmeldingen om mennesker og bioteknologi er ferdig.
-Regjeringen avviser ikke at vev fra provoserte aborter og transplantasjon av fostervev skal tillates, slik vi har sett eksempler på har skjedd. I tillegg åpner Regjeringen for at det skal bli mulig å ta patent på celler fra aborterte fostre, og at deler fra aborterte fostre skal kunne kjøpes og selges i isolert eller bearbeidet form. Jeg håper det er så mye etisk refleksjon til stede i Stortinget at konklusjonen der blir annerledes, sa KrF-nest-lederen til slutt.
