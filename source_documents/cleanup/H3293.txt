
13.04.00
Valgerd Svarstad Haugland:
Miljøopposisjonen er tilbake
-Sentrum utfordrer den nye regjeringen til å klargjøre strategi og virkemidler for å innfri Kyoto-forpliktelsene. Sentrumspartiene vil foreta en " klimascreening" på viktige nasjonale og lokale saker. Konsekvensene for klimautslippene skal være avgjørende for våre prioriteringer og konklusjoner, sa KrFs partileder Valgerd Svarstad Haugland på en pressekonferanse i dag.
-Sentrumsregjeringen la ved flere anledninger frem forslag om tiltak for å redusere de nasjonale klimautslippene. Mange av disse tiltakene ble nedstemt av Høyre og Arbeiderparitet under henvisning til et nasjonalt kvotesystem. Den nye regjeringen har sagt at Norge skal være et foregangsland i miljøpolitikken. Arbeiderpartiet har derfor et særlig ansvar for å klargjøre sine tiltak. Det innebærer blant annet at de bør komme med forslag om et nasjonalt kvotesystem raskt. Hvis ikke har vi fraskrevet oss nær sagt alle vesentlige nasjonale virkemidler i arbeidet med å løse klimautfordringen, sa Svarstad Haugland.
-I tillegg til å gjøre bruk av de mekanismene som ligger i Kyoto-avtalen må vi sette i verk betydelige nasjonale tiltak dersom vi skal klare å innfri våre forpliktelser. Sentrumspartiene mener at politiske vedtak nasjonalt og lokalt må vurderes i forhold til konsekvensene det gir for våre utslipp av klimagasser. Det vil blant annet gjelde ved behandlingen av Nasjonal Transportplan 2002-2011. I et slikt perspektiv var stortingsflertallets vedtak om etablering av sterkt forurensende gasskraftverk en dårlig start. Det kan ikke være slik at en sektor baserer seg på at noen andre skal ta ansvaret for utslippsreduksjoner, sa KrFs partileder.
-For sentrumspartiene er det også viktig at vi fører en politikk der vi ser sammenhengen mellom internasjonal solidaritet og en positiv miljøutvikling. Ved siden av klimatrusselen er ressursutfordringen den største miljøutfordringen vi står overfor i dag. En voldsom skjevfordeling av jordas ressurser kombinert med en eksplosiv befolkningsvekst i den fattigste delen av verden fører til stort press på jordas ressurser. Utvikling i de fattigste landene innenfor en bærekraftig ramme krever en reduksjon i klimautslippene i de rikeste landene ut over Kyoto-forpliktelsene. Derfor må norsk miljøpolitikk også ha en internasjonal orientering. En mer rettferdig fordeling og en bærekraftig utvikling globalt er sentralt innenfor en internasjonalt orientert miljøpolitikk, sa Svarstad Haugland.
