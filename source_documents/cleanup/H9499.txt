
15.8.2005
Åslaug Haga, leder i Senterpartiet
Leserbrev
Senterpartiet spiller med åpne kort - hva gjør KrF?
Leder i KrF Dagfinn Høybråten har i flere av landets aviser utfordret undertegnede til å svare på hvilke politikk en flertallsregjering vil føre på områder der Senterpartiet, SV og Arbeiderpartiet er uenige. Det er en merkelig utfordring.
Det er godt mulig at Dagfinn Høybråten har erkjent nederlag overfor Høyre i viktige stridssaker allerede før valgkampen har startet. I såfall ville det være på sin plass om han overfor velgerne snarest gjør det klart hvilke deler av KrFs program som vi kan se bort ifra i resten av valgkampen.
Senterpartiet opptrer ikke slik overfor velgerne. Vi inviterer velgerne til å stemme på oss for å gi oss mest mulig slagkraft i de knallharde forhandlingene som forhåpentligvis kommer med Arbeiderpartiet og SV etter valget. Velgerne skal vite at for hver ekstra stemme Senterpartiet får, så får vi økt slagkraft for å kjempe for våre tiltak for arbeid, velferd og kultur i hele landet. Senterpartiet har kun et ufravikelig krav i eventuelle regjeringsforhandlinger - for oss er det uaktuelt å sitte i en regjering som forbereder eller sender en EU-søknad.
Eventuelle regjeringsforhandlinger mellom Arbeiderpartiet, SV og Senterpartiet vil selvsagt ikke bare påvirkes av hva som står å lese i disse partiers programmer, mens også av hva som flertallet på Stortinget måtte mene i de ulike sakene. Uansett hvor gjerne Ap og SV eksempelvis skulle ha fjernet kontantstøtten, så har de ikke flertall for dette synet på Stortinget. Derimot burde det ligge godt til rette for at et nytt flertall foretar en endring i tråd med det Senterpartiet har foreslått.
Sammen med Arbeiderpartiet og SV er vi enige om en ny politisk kurs der vi i større grad enn i dag evner å ta tak i de utfordringer som Norge står overfor. Det betyr styrking av fellesskapsløsningene framfor nye milliarder i skattelette. Vi er enige om en ny giv i distriktspolitikken og verktøykassa i næringspolitikken må fylles opp igjen. En flertallsregjering med et sterkt Senterparti gir godt grunnlag for gjennomslag for sentrumspolitikk. Selvsagt kan vi ikke få gjennomslag for alt vi ønsker, men utgangspunktet er uansett bedre for oss enn for de som sitter som mindretall i en Høyredominert regjering som lever på Carl I Hagens nåde.
