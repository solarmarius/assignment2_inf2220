
14.11.2005
Senterungdommen
Enoksen må ta miljøansvar
-Olje - og energiminister Odd Roger Enoksen har som oppgave for å gjennomføre en ansvarlig energipolitikk. Dette betyr at han i tillegg til å tenke på utvinning av olje og gass også må ta miljøhensyn, sier fungerende leder i Senterungdommen, Karoline Bjerkeset.
Senterpartiet har i sitt stortingsvalgsprogram gått inn for opprettelse av petroleumsfrie soner i Barentshavet. Slike soner er nødvendige for å ta vare på de fornybare ressursene som befolkningen skal leve av også når oljen tar slutt.
-Med sin skepsis til varig vern av sårbare områder i Barentshavet, skaper Enoksen tvil om Senterpartiets miljøpolitikk som i utgangspunktet er god. Vi må greie å balansere utvikling og olje - og gassutvinning i Barentshavet med hensyn til et sårbart miljø, slik at folk har noe å leve av både i dag og i framtida, sier Bjerkeset.
-Vern er i noen tilfeller nødvendig for å spare spesielle områder. Uansett om teknologiutviklinga har vært god, må man ta beslutninger som setter miljøet først, avslutter Bjerkeset.
