
Stortinget, 22. mars 2000
FREMSKRITTSPARTIETS
STORTINGSGRUPPE
fra stortingsrepresentant Per Sandberg, FrPs familiepolitiske talsmann.
Hvor ble det av familien?
- Jeg er meget forundret over at Statsminister Jens Stoltenberg ikke la mer vekt på styrking av familien i sin tiltredelseserklæring i dag, sier Per Sandberg.
- Jeg hadde håpet at Statsministeren i større grad ville vektlegge familiens viktige rolle i samfunnet i sin tiltredelseserklæring, sier Per Sandberg, som lover at Fremskrittspartiet som Stortingets største opposisjonsparti vil gi Regjeringen store utfordringer på dette området.
Sandberg sier at familiens situasjon må styrkes betydelig i årene som kommer, og at den må få en helt annen prioritering fra myndighetenes side enn hva som har vært tilfellet i de siste tiår.
- Statsministeren burde ha gitt signaler om Arbeiderpartiet ønsker å fortsette sin familiepolitikk, hvor offentlige organer i stor grad har tiltatt seg familiens kjerneoppgaver, sier Per Sandberg, som ikke tror at Regjeringen vil prøve å utfordre Stortinget på kontantstøtten.
- Familien trenger ordninger som gjør at barn og foreldre i større grad kan tilbringe mer tid sammen. Jeg håper at Regjeringen vil utvikle dette, slik at familien settes i fokus, uttaler Per Sandberg.
