
2003-2007
PENSJONISTPARTIET I BERGEN
HELSE FORAN LUKSUS - FOR EN TRYGG FREMTID I FELLESSKAP
INNLEDNING
PENSJONISTPARTIET stiller liste til kommunevalget i Bergen i 2003.
PENSJONISTPARTIET er et politisk parti, på lik linje med andre politiske partier. Partiet bygger sitt politiske arbeid på et kristent verdigrunnlag, på grunnloven, rettsstatens idegrunnlag og for en styrking av folkestyret..
PENSJONISTPARTIETS representanter i bystyret, fylkesstyret og andre organer som de er valgt inn i, plikter å følge partiets program og politikk.
PENSJONISTPARTIETS fremste mål og viktigste oppgave er å arbeide for en verdig livssituasjon for alle pensjonister og svake grupper i samfunnet, med spesiell vekt på de som er prisgitt hjelp fra det offentlige for å få et verdig liv.
De politisk og sosialt svake grupper tas det lite hensyn til ved nominasjoner når det gjelder representasjon i styrer, råd og utvalg, også hvor disse gruppers livssituasjon behandles og bestemmes. Dette vil vi - med tilstrekkelig oppslutning - kunne påvirke og gjøre noe med.
For grupper som ikke kan sette makt bak sine rettmessige krav er det særdeles viktig å samle seg om et politisk alternativ som taler disse gruppers sak. Det er i store trekk gjennom politiske beslutninger at de samme gruppers livsvilkår bestemmes. Uten politisk innflytelse blir disse grupper ofte en salderingspost.
Det er i kommende valgperiode 2003 - 2007 enda viktigere enn før at en i Bergen kommune kommer i gang med en ENDRET PRIORITERING innenfor flere samfunnsområder. Det vil PENSJONISTPARTIET !
ELDREOMSORGEN
Bergen kommunes planer for eldreomsorgen er planer som til stadighet nedjusteres og utsettes.
Dette medfører at gapet mellom behov og virkelighet stadig blir større og større.
Bergen kommune er, hvis ikke det tas et krafttak innen utbygging av institusjonsomsorgen, ikke i stand til å fylle de statlige normer når det gjelder antall institusjonsplasser for eldre.
Verken tempoet i nybygging av institusjonsplasser eller rehabiliteringen av de eksisterende plasser foregår i dag i et tempo som holder tritt med økingen i antall eldre i Bergen kommune.
Alders/sykehjemsplasser har vært forsøkt erstattet med serviceboliger og nå er Bergen kommune gått over på en strategi der aldershjemsplasser skal nedlegges uten å erstattes med likeverdige eller bedre tilbud.
Eneromreformen er en bløff, det vil minst være 260 plasser i flersengrom når de vedtatte planer omsider er realisert.
Rehabiliteringer og nybygging av institusjoner stopper opp og det er fare for at dette viktige arbeid ikke blir tilfredstillende prioritert i perioden 03 - 07.
Midler Bergen kommune får fra staten for å styrke eldreomsorgen har vært missbrukt til bl.a. nytt dataanlegg for Pleie og omsorg, brannsikring av institusjoner, subsidiering av husleier i kommunale boliger, utskifting av nedslitt inventar, dekning av pensjonsutgifter på en del private institusjoner.
Pensjonistpartiet vil i kommende valgperiode arbeide for at de midler som kommunen får fra staten under "Handlingsplan for eldreomsorgen" brukes til det disse midlene var ment til, nemlig å styrke førstelinjetjenesten.
Bergen kommune har redusert sine egne investeringer til institusjonsutbygging drastisk etter at staten kom inn med midler under eneromreformen.
Pensjonistpartiet vil arbeide for at kommunen øker sine egne investeringer til institusjonsutbygging. Dette ser Pensjonistpartiet som helt nødvendig hvis vi ikke skal oppleve en dramatisk økning i antall søkere som får avslag på sykehjemsplass.
Pensjonistpartiet vil arbeide aktivt for at kriteriene for å få innvilget en sykehjemsplass senkes til et nivå som sikrer byens pleietrengende eldre en verdig alderdom.
Pensjonistpartiet vil også arbeide aktivt for at politikerne til enhver tid er orientert om hvor stor mangel det er på plasser med heltdøgns pleie og omsorg i forhold til både statlige normer og innbyggernes behov.
Pensjonistpartiet vil også sørge for at det budsjetteres med tilstrekkelige driftsmidler til nye institusjoner slik at kommunen kan ta disse i bruk så snart de ferdigstilles.
FOLKESTYRET
Kommunalt selvstyre.
Pensjonistpartiet ønsker størst mulig grad av kommunalt selvstyre. Det innebærer at vi må godta at forskjellige kommuner løser sine oppgaver på forskjellige måter og prioriterer forskjellig innenfor sine budsjetter. I de tilfeller hvor staten pålegger kommunene nye oppgaver og reformer må det også være en forutsetning at staten stiller nødvendige midler til disposisjon. Det er imidlertid et ufravikelig krav at det lokale selvstyret ikke skal gå utover den enkeltes rett til utdanning, helsepleie og omsorg. På disse områdene vil Pensjonistpartiet ha minstestandard som alle kommuner skal oppfylle.
Fylkeskommunen
Pensjonistpartiet mener at resten av fylkeskommunens oppgaver med fordel kan fordeles mellom stat og kommune. Når fylkeskommunen eksisterer både politisk og administrativt ser Pensjonistpartiet det som nødvendig å delta i det fylkespolitiske arbeid. Det er bl.a. viktig fordi kollektivtrafikken, de videregående skolene og en del andre viktige felt fortsatt ligger under fylkeskommunen. Skal partiet kunne øve innflytelse på den politikken som styrer disse felt må partiet være representert i fylkestinget.
Din stemme til Pensjonistpartiet ved valget til nytt fylkesting vil fortsatt gi Pensjonistpartiet gode muligheter til å medvirke i de politiske vedtakene og prioriteringene i Fylkestinget i Hordaland.
ØKONOMI OG SKATT
Økonomi og prioriteringer.
Pensjonistpartiet vil prioritere følgende områder:
Helsevesen
Utdanning
Sosial omsorg
Sysselsetting
Vi går ikke inn for skjerpet beskatning, men vi vil foreta omprioriteringer innenfor bevilgningsrammene slik de hittil har vært. Dette vil bl.a. si at når de fire foran nevnte områder skal gis prioritet, så må andre område finne seg i stillstand eller nedskjæringer. Store kostbare prosjekter utenfor de prioriterte områdene, må finne seg i å bli utsatt i tid.
· MINSTENORMER.
Pensjonistpartiet vil i valgperioden gå inn for at Bergen kommune overfor Staten aktivt arbeider for at det innføres MINSTENORMER i helse og eldreomsorgen..
STØRRE ELDREREPRESENTASJON.
Pensjonistpartiet har i alle år krevd at pensjonister blir bedre representert i kommunale styrer, råd og utvalg.
Vi går videre inn for at eldre skal være representert i plan- og byggekomiteer for sykehjem, aldershjem, trygdeboliger etc., og være med i ledelsen av slike institusjoner.
MANIPULERING AV HELSEKØER.
Pensjonistpartiet kan ikke akseptere at det bygges Serviceboliger for å avhjelpe sykehjemskrisen. Ei heller at pleietrengende eldre flyttes fra sykehjemskøen til Serviceboliger. Dette gjøres utelukkende for å spare penger. Alle vet, eller forventer, at sykehjem er et tilbud med heltdøgns omsorg og pleie. Serviceboliger derimot betjenes av åpen omsorg og kan ikke likestilles med botilbud som har heltdøgns omsorg og pleie. I Bergen trengs minst 10 nye sykehjem, for å kompensere for bortfallet av sykehjemsplasser ved ombygging til enerom og for å møte behovet når antall eldre over 80 øker slik alle prognoser viser.
Derfor må Bergen kommune investere i nye sykehjem i tillegg til det som finansieres av staten.
Pensjonistpartiet aksepterer ikke Bergen kommunes planer for sykehjemsutbygging, som i realiteten er en nedbygging av kapasiteten i forhold til behovene, dette vil i så fall føre til en dramatisk økning i antall personer som ikke får den plass i en institusjon som deres helsetilstand tilsier at de burde hatt.
Pensjonistpartiet aksepterer heller ikke den underdekning av sykehjemsplasser som eksisterer i dag!.
LEGETJENESTER.
Pensjonistpartiet har i alle år gått inn for en styrking av bemanningen på Legevakten.
Vi har hver gang vist hvordan dette kan finansieres. Fortsatt er det skrikende mangel på personell.
Pensjonistpartiet vil gå inn for at det fortsatt skal være mulig å få lege hjem, slik det var før omleggingen i januar 99.
KJØKKEN PÅ INSTITUSJONENE.
Pensjonistpartiet vil ALDRI gå inn for forslag som forringer livskvaliteten til institusjonsbeboere. Forslagene om nedleggelse av institusjonskjøkken vil bli motarbeidet av alle våre tillitsvalgte i offentlige verv.
Pensjonistpartiet vil i perioden 03-07 aktivt arbeide for at det gjeninnføres kjøkken på alle institusjoner for eldre.
KVALITET I FØRSTE REKKE.
Pensjonistpartiet går inn for at Bergen kommune ansetter kvalitetsrådgivere innen pleie- og omsorgstjenesten.
Pensjonistpartiet vil aktivt arbeide for at Bergen kommune oppretter et kontrollorgan som kontrollerer at kommunen får de tjenester som er bestilt når det kjøpes inn tjenester som institusjonsplasser for eldre. Denne kontrollinstansen bør også kontrollere kommunens egne institusjoner.
OPPFØLGING ETTER UTSKRIVING.
Pensjonistpartiet vil kreve at personer som blir utskrevet fra sykehus får oppfølgingstilbud UMIDDELBART etter utskriving. Dette krever en avklaring av ansvarsforholdene mellom kommunen og Helse Vest. Pensjonistpartiet vil motsette seg at det som er Helse Vests ansvar overføres på kommunen.
BEMANNINGEN PÅ INSTITUSJONENE.
Vi har lenge sett at den såkalte «effektiviseringen» har ført til reduksjon av bemanning både på institusjonene og i den åpne omsorgen. Denne utviklingen må stoppes. Pensjonistpartiet går inn for en kraftig økning av kvalifisert bemanning på institusjonene. Vi har hvert år i vårt budsjettfremlegg lagt inn dekning for hvordan dette kan finansieres.
Aldershjemmene må opprettholdes, inntil de kan erstattes med et bedre tilbud til de pleietrengende.
ÅPEN OMSORG.
Hjemmesykepleien og hjemmehjelpen er områder der tilgangen til tjenestene ikke står i forhold til behovet. Det skal være en rett for de pleietrengende å få den hjelp de trenger, slik at de kan bo i sitt hjem lengst mulig. Ikke bare er dette en fordel for de pleietrengende, det er også en stor økonomisk fordel for Bergen kommune.
Den manglende sykehjemsutbygging gjør at beboerne i serviceboliger og hjemmeboende skaper et stort press på den åpne omsorgen. Stillingsøkning i den åpne omsorgen må ikke gå på bekostning av institusjonsbemanningen.
Alle som får avslag på sykehjemsplass må få den hjelp og pleie de har krav på i sine hjem.
EGNE TILBUD FOR UNGE LANGTIDSPASIENTER.
Unge pasienter, så som funksjonshemmede, må ikke plasseres i eldreinstitusjoner. Det er et offentlig ansvar å gi dem et eget egnet tilbud.
TANNHELSETJENESTEN.
Pensjonistpartiet vil arbeide for at Kommunen må være pådriver overfor trygdeetaten, slik at kronisk syke og pensjonister med inntekt under 3 G ( ca. 156.000), får tilskudd til nødvendig tannbehandling.
Pensjonistpartiet vil arbeide for at de grupper som etter "lov om tannhelsetjenesten" har krav på behandling fra den offentlige tannhelsetjenesten får de tjenester de rettmessig har krav på.
Det er ikke akseptabelt at eldre både i og utenfor institusjonene fortsatt er en forsømt gruppe også på dette området. Behovet for tannlegetjenester for eldre er økende i det flere beholder sine egne tenner til høyere alder enn det som tidligere var vanlig. Det er dessuten viktig både utfra trivselsmessige og ernæringsmessige grunner at de eldre beholder sin egne tenner lengst mulig.
NYE INSTITUSJONER.
Pensjonistpartiet vil øke investeringstakten i helsesektoren. Bl. a må der bygges flere nye sykehjem bare for å ta unna omgjøringen av flersengrom til ensengrom.
Dette må Bergen ta sin del av, og ikke bare vente på staten, som for lengst har utsatt, eller skjøvet ut i tid som det heter, hele den bebudede utbyggingen.
Det må straks settes i gang tomteavklaringsarbeid.
Ensengsreformen må ikke føre til at Bergen kommune reduserer sine egne investeringer innen sykehjemsutbyggingen. Noe som uvegerlig vil føre til en dramatisk økning i antall personer som får avslag på sine berettigede søknader om plass i institusjon.
INGEN UMYNDIGGJØRELSE PÅ INSTITUSJONENE.
Pensjonistpartiet krever at institusjonsbeboere får rett til medbestemmelse over saker som berører deres hverdag.
Det er ikke akseptabelt at beboerne på institusjoner ikke får stå opp fordi det er for lite betjening. Det er heller ikke akseptabelt at beboerne må gå med bleier fordi betjeningen ikke har tid til å hjelpe dem på toalettet når beboerne har behov for dette. Det må også sørges for at beboerne får nødvendig hjelp til måltidene.
Dette har med livskvalitet og respekt for enkeltmennesket å gjøre.
EGENANDELER/SOSIALHJELP.
Pensjonistpartiet vil heve nedre grense for egenbetalingen for hjemmebaserte tjenester (hjemmehjelp) fra 2 G til 3 G (I 03 ca kr 156.000 pr år) Vi går imot innføring av egenandeler i hjemmesykepleien. Pensjonistpartiet går inn for at kårene til de som trenger sosialhjelp ikke forverres.
RUSMISBRUK.
Pensjonistpartiet vil skjerpe kampen mot rusmisbruk, spesielt i skolen.
Overfor rusmisbrukere må det settes inn hjelpetiltak som får bukt med misbruket, om nødvendig må tvangsmidler benyttes.
Pensjonistpartiet er imot opprettelse av sprøyterom for narkomane. Dette er etter partiets mening første steg på veien mot legalisering av bl. a. narkotika i samfunnet, noe Pensjonistpartiet er meget sterkt imot.
FUNKSJONSHEMMEDE.
Pensjonistpartiet vil arbeide for bedre tilgjengelighet for funksjonshemmede. Alle offentlige bygg må tilrettelegges slik at funksjonshemmede har tilgang på lik linje med funksjonsfriske personer. Personer med så stor funksjonshemming at de er avhengige av støttekontakt, må i nødvendig utstrekning innvilges støttekontakt.
Det må benyttes omsorgslønn til foreldre som har omsorg for sterkt funksjonshemmede barn.
PSYKISK UTVIKLINGSHEMMEDE (PU).
Pensjonistpartiet vil øke bevilgningene til avlastningsplasser for de hjemmeboende psykisk utviklingshemmede. Det må bygges flere boliger/leiligheter med døgnkontinuerlig tilsyn.
PSYKISK HELSEVERN.
Pensjonistpartiet ønsker å etablere flere vernede boliger/bokollektiver for mennesker med psykiske lidelser, samt øke dagtilbudet ved dagsenterne.
OFFENTLIGE BYGG MÅ TILPASSES.
Pensjonistpartiet vil kreve at alle offentlige bygg tilpasses de eldre og funksjonshemmedes behov. Videre vil Pensjonistpartiet at eventuelle idrettshaller bygget i kommunal eller fylkeskommunal regi, eller med økonomisk støtte fra de samme instanser, må være tilpasset funksjonshemmede idrettsutøvere.
ELDREOMBUDSSTILLINGEN FJERNET.
Pensjonistpartiet fikk innført et eget eldreombud i Bergen i valgperioden 95 - 99. Dette ombudet ble meget godt mottatt blant byens befolkning. Nå er ordningen med eget eldreombud fjernet, og erstattet med en saksbehandler under byombudet. Pensjonistpartiet vil arbeide for at eldreombudet gjenopprettes som et selvstendig frittstående ombud.
ET STYRKET PENSJONISTPARTI I BYSTYRET ER DEN BESTE OG ENESTE GARANTI FOR AT ELDREOMBUDET GJENOPPRETTES SOM ET SELVSTENDIG OMBUD I BERGEN KOMMUNE.
IT OPPLÆRING.
Stadig mer av kommunens informasjon legges ut på Internett . Dette gjelder både politisk informasjon og søknadsskjemaer. Den som ikke følger med i den teknologiserte IT verden blir fort satt på sidelinjen.
Pensjonistpartiet går inn for at eldre og trygdede får tilbud om opplæring i bruk av PC og Internett. Dette er nødvendig for å sikre alle innbyggere uavhengig av alder, full tilgang til informasjon og samfunnsdeltakelse.
STRENGERE KRAV I SKOLEN.
Pensjonistpartiet vil kreve at skolenes effektivitet og kvalitet settes under kontinuerlig vurdering.
OPPDATERTE SKOLEBØKER.
Pensjonistpartiet aksepterer ikke at elevene i grunnskolen har foreldet undervisningsmateriell og lærebøker. Vi vil være en pådriver for at det avsettes øremerkede midler til innkjøp av fullgode bøker og læremidler vurdert opp mot kravene i de nye fagplanene.
HJELP TIL EN GOD SKOLE.
Gjennom spesialpedagogisk etterutdanning av skolens personale, og ved økt voksentetthet i de laveste klassetrinnene, vil Pensjonistpartiet gjøre skolen til en motiverende og positiv arena for læring for alle grupper elever.
ORD- OG TALLBLINDHET MÅ TAS PÅ ALVOR.
Pensjonistpartiet ønsker at PPT-tjenesten (Pedagogisk Psykologisk tjeneste) i skolen i større grad enn i dag konsentrerer seg om pedagogiske problemer, herunder dysleksi/dyscalculi (ord og tallblindhet).
Slik unngår elevene mange av de vanskene som kommer som en følge av mangel på disse så grunnleggende skoleferdigheter.
FUNKSJONSHEMMEDE I SKOLEN.
Pensjonistpartiet ønsker at både fysisk og psykisk funksjonshemmede skal få en god integrering i skolen.
Behovene til denne elevgruppen må ivaretas på en fornuftig og fremtidsrettet måte.
Elever med spesielt vanskelig livssituasjon, må gis et skoletilbud som er forenlig og fornuftig for deres framtid og livskvalitet i det samfunnet de skal ut i.
KOMMUNALE BARNEHAGER.
Pensjonistpartiet går inn for en flat barnehagesats. Det må settes inn hjelpetiltak for å skjerme svake grupper.
BEDRE HJELP TIL FUNKSJONSHEMMEDE BARN I BARNEHAGER.
Pensjonistpartiet vil styrke bemanningen i barnehagene for å kunne yte nødvendig hjelp til funksjonshemmede barn.
TRYGGERE SKOLEVEIER.
Pensjonistpartiet vil gå inn for en generell utbygging av
tryggere skoleveier og sykkelstier. Det er meget viktig at barn kan ferdes trygt på skoleveien.
LÆRLINGEPLASSER.
Pensjonistpartiet vil ha flere lærlingeplasser. Det er viktig at kommunen sørger for tilstrekkelig med praksisplasser i yrkesutdanningen og særlig for de som utdanner seg innen omsorgsfagene.
STØRRE MEDBESTEMMELSE OG ANSVAR FOR UNGDOMMEN.
Pensjonistpartiet ønsker at ungdommen får større medbestemmelse under ansvar for sine aktiviteter i eventuelt kommunale aktivitetssentre. Partiet vil særlig fremheve Speiderbevegelsen som et godt eksempel.
BEDRE VEDLIKEHOLD OG UTNYTTELSE AV IDRETTSANLEGG.
Pensjonistpartiet vil arbeide for en bedre utnyttelse av kommunale idrettsanlegg, herunder skolenes svømmebassenger. Bedre vedlikehold vil også bidra til et mindre behov for nye anlegg.
BYGGVEDLIKEHOLD
Pensjonistpartiet vil være pådriver for å påse at kommunen driver forsvarlig vedlikehold på offentlige bygg, så som sykehjem, skoler etc.
Forsømming av vedlikehold er en forringelse av fellesskapets verdier. Det må avsettes en fast prosentsats av byggekostnadene til årlig vedlikehold av offentlige bygg. Pensjonistpartiet krever forsvarlig renhold på skolene.
KOMMUNALE VEIER
Pensjonistpartiet vil prioritere vedlikehold på kommunale fortau. Her er «hullene» bokstavelig talt store. Pensjonistpartiet vil at tungtrafikken skal ledes utenfor sentrum, bl. a. for å redusere slitasjen på veiene og for å bedre miljøet. Nye veier og gater må tilpasses fremtidens behov. Veivedlikeholdet må utføres på billigste og beste måte.
BOSTØTTEORDNINGEN
Pensjonistpartiet vil motsette seg enhver forverring av bostøtteordningen som rammer de svakeste.
Bostøtteordningen må være rettet mot person og ikke mot boobjekt (leilighet).
BEDRET TILGJENGELIGHET
For å bedre tjenestene for brukerne, og for å redusere administrative kostnader vil Pensjonistpartiet arbeide for et tettere samarbeid mellom trygde-, sosial- og arbeidsmarkedsetaten.
SKJENKERETTSPROBLEMATIKKEN
Pensjonistpartiet vil ha strengere skjenkekontroll, og strengere reaksjoner på overtredelser. Vi vil ved strengere reaksjoner på overtredelse sørge for at bransjen selv skjerper sine egne kontrollrutiner og derved utøver en strengere selvjustis.
ENDRING AV STYRINGSFORM I BERGEN
Pensjonistpartiet går fortsatt inn for Parlamentarisme i Bergen. Parlamentarisme vil føre til at det politiske og økonomiske ansvar blir synliggjort, samtidig som bystyret kan gjøre de ansvarlige politikere i byrådet ansvarlige ved å avsette dem.
BYDELSREFORMEN
Pensjonistpartiet vil i kommende periode arbeide for at ordningen med bydelsstyrer i Bergen opphører. Opprettholdelse av bydelsstyrer og bydelsadministrasjon er et økonomisk "sløseri" som Pensjonistpartiet mener er totalt unødvendig for Bergen.
SKJERPET REVISJON OG KONTROLL
Pensjonistpartiet vil skjerpe revisjon og kontroll med det kommunale pengeforbruk. Kommunerevisjonen må få tilstrekkelige økonomiske midler slik at den blir i stand til å utføre en effektiv forvaltningsrevisjon på vegne av bystyret.
POLITISKE REISER.
Pensjonistpartiet vil redusere politikernes reiser. Det må foreligge en god faglig begrunnelse for verdien av politikernes reiser før de iverksettes.
FRIVILLIGE ORGANISASJONER
Pensjonistpartiet ønsker å støtte frivillige organisasjoner som driver samfunnsgagnlig arbeid spesielt innenfor helse og sosiale tjenester.
VERN AV KULTURMINNER.
Pensjonistpartiet vil verne om kulturminner og kultur. Det er viktig at våre etterkommere ikke opplever et historisk vakuum fordi det ikke tas vare på fortidsminner. Dette er en viktig del av både vår og kommende generasjoners livskvalitet.
KIRKER
Selv om kirken nå fremstår som en selvstendig enhet der kommunen bevilger de økonomiske midler, mener Pensjonistpartiet at det er viktig at partiet også har en politikk på dette området.
Pensjonistpartiet anser Kirken som en viktig kulturfaktor, både som formidler av det kristne budskap og som sosial institusjon. Pensjonistpartiet vil forsøke å medvirke til en bedre bygningsmessig standard ved bygging av nye kirker. Kirker med omfattende skader som følge av dårlig vedlikehold må gis prioritet når det gjelder vedlikehold. Middelalderkirkene i Bergen er en nasjonal kulturskatt der partiet vil arbeide for at staten også må komme inn med økonomiske midler til vedlikehold.
ØKT STØTTE TIL VELFORENINGER
Pensjonistpartiet vil gi økonomisk støtte til velforeninger og andre som avlaster de offentlige budsjettene gjennom sitt samfunnsgagnlige arbeid. Også i tilfeller hvor tilsyn og vedlikehold av kommunale anlegg inngår i virksomheten.
SIVILFORSVARET
Pensjonistpartiet vil styrke sivilforsvaret. Sivilforsvaret er en ressurs som ikke bør ligge ubenyttet i fredstid, men bør i større grad nyttes til rent sivile oppgaver.
MER SYNLIG POLITI
Pensjonistpartiet vil arbeide for et mer synlig politi i gatene, både i Sentrum og i bydelene. Vi er også tilhengere av å opprette flere nærpolitistasjoner
EGNE NARKOTIKAHUNDER I BERGEN
Pensjonistpartiet vil arbeide for at kommunen skal være pådriver for at det stasjoneres fast narkotikahund ved havnen og på flyplassen. Å stoppe narkotika før den kommer inn i landet må bli en prioritert oppgave. Her er narkotikahunder et godt, effektiv og billig alternativ som i langt større grad må benyttes.
FREMKOMMELIGHET
Pensjonistpartiet støtter et ringveisystem rundt Bergen og at det blir prioritert å finne løsninger som kan gi bedre framkommelighet for kollektivtrafikken.
Ulrikstunnelen må snarest bygges for å avlaste både Fana og Åsane for en stor og unødvendig gjennomgangstrafikk.
BYBANE
Pensjonistpartiet går sterkt imot en bygging av bybane med de nåværende kostnadsprognoser og fordi den kun vil omfatte ca. 10 % av befolkningen. En bybane vil kreve så store offentlige tilskudd at det vil gå katastrofalt utover kollektivtilbudet for de 90 % av Bergens befolkning som ikke får nytte av en bybane.
Videre vil bygging av en bybane tvinge frem en stagnering av nybygging og utvikling utenfor bybanetraseen, noe som vil være til skade for hele bysamfunnet.
Skal det bygges bybane må dette først skje etter en folkeavstemming som gir kvalifisert flertall for dette.
BOMPENGERINGEN.
Pensjonistpartiet er sterkt imot andre partiers avtalebrudd med byens befolkning vedrørende bompengeringen. Pensjonistpartiet vil avskaffe den urimelige ekstrabeskatningen som dagens bompengeordning er.
Skal bompenger brukes som finansiering av veiprosjekter må oppkrevingen være rettet mot helt konkrete prosjekter og opphøre såsnart nødvendig finansiering er tilveiebrakt. Bompengefinansiering må ikke bli en erstatning for manglene statlig satsning på samferdselsprosjekter i Bergensregionen.
Pensjonistpartiet vil gå imot veiprising.
PARKERINGSSELSKAPET.
Parkeringsselskapet er et offentlig eid aksjeselskap som driver forretningsvirksomhet med offentlig eiendom, eiendom som tilhører byens innbyggere. Det er derfor ikke mer enn rimelig at overskuddet av denne virksomheten kommer byens innbyggere tilgode i form av tilskudd til bykassen.
Pensjonistpartiet går derfor inn for at Parkeringsselskapet betaler markedsleie til Kommunekassen for benyttelse av kommunal grunn til sin ervervsvirksomhet.
PARKERINGSANLEGG KLOSTERET.
Pensjonistpartiet ser det som en kommunal oppgave å sørge for reguleringsplaner som sikrer tilstrekkelig parkeringskapasitet i sentrum. Partiet går imot at kommunen skal bruke midler på parkeringsanlegg i sentrum. Vi har derimot ikke noe imot at parkeringsanleggene blir finansiert og drevet av private.
STYRKING AV BRANNVESENET.
Pensjonistpartiet vil styrke Bergen Brannvesen, spesielt på utstyrsiden. Pensjonistpartiet vil advare sterkt mot svekket brannberedskap som følge av innsparinger.
LIV OG HELSE MÅ IKKE SETTES I FARE !
ET UTVIDET OG BEDRE LOKALDEMOKRATI.
Pensjonistpartiet vil gå inn for at det i større lokalpolitiske saker som berører bomiljø og trafikkspørsmål, eller andre saker som berører stedets brukere og beboere, innhentes uttalelser fra
Velforeninger/Pensjonistforeninger/Borettslag/Idrettslag/Skoler etc. for å bedre lokaldemokratiet.
BYPLANLEGGING.
Pensjonistpartiet ønsker å pålegge byplanleggerne å planlegge utfra det som politikerne bestemmer.
