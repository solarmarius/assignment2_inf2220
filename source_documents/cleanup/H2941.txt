
Lørdag 15. februar 1997
KrF-leder Valgerd Svarstad Haugland:
FORHOLDET KIRKE/STAT BØR UTREDES
Jeg støtter Kirkerådet når de nå ber om en offentlig utredning og forholdet mellom Den norske kirke og staten. Når et enstemmig kirkeråd ber om en slik utredning, er dette et såpass sterkt signal at de politiske myndighetene bør følge det opp. Det sier Kristelig Folkepartis leder Valgerd Svarstad Haugland.
-Kristelig Folkepartis standpunkt er at vi ønsker å bevare statskirkeordningen så lenge Den norske kirke selv ønsker det. Når vi ikke fremmet forslag om en slik utredning i debatten om ny kirkelov i fjor, var det rett og slett fordi spørsmålet om en slik utredning ikke var aktuell på det tidspunktet, sier Valgerd Svarstad Haugland.
KrF-lederen sier at de kirkepolitiske vedtakene som ble gjort på Arbeiderpartiets landsmøte og Regjeringens manglende vilje til å følge opp de økonomiske konsekvensene av den nye kirkeloven i forslaget til statsbudsjett, har aktualisert spørsmålet om en kirke/stat-utredning. -Ønsket fra Kirkerådet hadde ikke kommet dersom Arbeiderpartiet hadde vist større respekt for selvstendighet og egenart. Mange oppfatter landsmøte-vedtakene som en innblanding fra Arbeiderpartiet i indre kirkelige spørsmål. Dersom Arbeiderpartiet virkelig ønsker å bevare statskirkeordningen, må partiet innse at Den norske kirke trenger større frihet, ikke strengere kontroll og styring, sier Valgerd Svarstad Haugland.
