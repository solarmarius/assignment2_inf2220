
11.01.2002
Skal vi godta økte strømpriser?
Debatten om økende strømpriser varierer over året i takt med nettopp strømprisen! En gryende frustrasjon over at en ikke ser ut til å ha muligheter for å dempe prisveksten eller styre prisen på energi, er synlig ute blant folk flest og blant oss som tilfeldigvis er på Stortinget, skriver stortingsrepresentant for Ap, Berit Brørby.
Med fokus på konkurransen i kraftmarkedet eller mangelen på konkurranse har myndighetene iverksatt gransking av markedet og selskapene/aktørene, med sikte på å avdekke hvorvidt det er prissamarbeide mellom selskap eller andre mekanismer som gjør at prisen øker og kostnadene stiger for abonnentene. Ja faktisk selv om vi på Stortinget satte ned el-avgiften med 2 øre fra 1. januar i år.
Jeg tror det er viktig å gjøre et kort tilbakeblikk for å se at den situasjonenen vi nå er inne i ikke bør komme som en overraskelse. Fra 1990 har det vært klart at det ville bli økte priser på strøm i hele landet. Den nye energiloven som ble innført i 1991-92 førte til at prisene ble lavere i første del av 90 tallet enn det markedet skulle tilsi - dette fordi prisen ble satt i et felles nordisk marked og vi fikk en utjamning av pris over noen år. Størrelsen på det nordiske markedet er på ca 380 Twh. Den årlige veksten i forbruket er på ca 1 % noe som betyr ca 4 Twh p. år. Denne forbruksveksten er i hovedsak kommet i husholdningene i Norden, mens industrien i samtlige nordiske land har nærmest 0 vekst i strømforbruk.
Ingen av de nordiske landene har i denne tiårsperioden tilført det nordiske markedet økt produksjon som tilsvarer veksten i forbruket. Bakgrunnen for dette er flere, men både det faktum at utbygging forutsetter priser som gir økonomi til å betale byggekostnadene og at det tar tid å bygge ut ny kraftproduksjon- er noen elementer. At det å bygge ut vannkraft - gasskraft eller vindkraft etterhvert er blitt svært vanskelig å bygge ut av natur og miljøhensyn er andre sider av samme sak. Når vi så langt har klart oss rimelig bra , skyldes det at vi har importmuligheter via kabler fra nord-Europa, Polen og Russland inne i Norden. I disse kablene overføres kraft produsert på kull - gass eller atomkraft for å dekke vårt økende forbruk.
Uten at det nordiske kraftmarkedet blir tilført økt produksjon er det grunn til å tro at strømprisene vil øke i den neste tiårsperioden i Norge - ja kanskje opp mot det nivå vi har i våre naboland i Norden og Europa.
Hva nå ?
Vi kan stimulere til ny produksjon med å gi tilskudd eller avgiftslette til de vannkraftprosjektene som ligger i Samlet Plan og som er klart for utbygging. En kan oppnå betydelig økt produksjon ved å utvide, effektivisere og utnytte eksisterende anlegg og reguleringsområder bedre og dette kan nå gjøres uten å foreta nye og omfattende naturinngrep eller inngrep som reduserer miljøet for fauna, flora, fisk eller folk. En kan satse på vindmøller, havstrømmer og gasskraftverk for å øke produksjonen. Problemet med denne type kraftproduksjon er at de gir en kraftpris pr. produsert kwh som er høyere enn dagens kraftpris og de vil dermed ikke senke prisene i markedet, men gi oss mer kraft for å møte økt forbruk med.
En forsert satsing på utvikling og utbygging av ny produksjon vil gi både utfordringer til utdannings- og kompetansemiljøene i landet, men også arbeidsplasser, sysselsetting og verdiskaping i distrikts-Norge.
Statlig støtte til dette er en viktig forutsetning og det er viktig at midlene blir brukt riktig. En ville for eksempel få fire ganger mer kraft:
- for hver krone en i dag bruker på utvikling og utbygging av vindkraft - hvis midlene isteden var brukt til utvikling og utvidelse av eksisterende vannkraftproduksjon.
Vannkraft og vindkraft er fornybar og miljøvennlig kraftproduksjon. Derfor må vi i kommende år bestrebe oss på å utvikle og utnytte begge deler.Dersom ikke vil kostnadene med å la være vil bli synlig på strømregningen til hver enkelt av oss - og det vil vi rett og slett ikke!!
