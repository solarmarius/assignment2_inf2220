
fredag 12. mai 2000 12:52:06
Revidert nasjonalbudsjett:
- Svak og passiv oppfølging av forskingsmeldingen
- Revidert nasjonalbudsjett er dårlig nytt for norske utdannings- og forskingsmiljøer. Trond Giske har overhodet ikke fått til en forskingssatsing som står i forhold til behovene, sier Venstres utdanningspolitiske talsmann Odd Einar Dørum.
Da sentrumsregjeringens forskingsmelding ble behandlet i Stortinget i februar, krevde en samlet opposisjon oppfølging allerede i revidert nasjonalbudsjett. Vi kan nå konstatere at Ap ikke holder sine løfter når de kommer i regjeringskontorene. Oppfølgingen av forskingsmeldingen er svak og passiv, og viktige tiltak som burde komme på plass i år, blir utsatt til neste år, sier Dørum.
Venstre reagerer også med skuffelse på at regjeringen ikke har sørget for rammer i Husbanken til økt bygging av rimelige boliger for ungdom. Dette vil bli en kampsak for Venstre, sier Dørum, som er spesielt overrasket over dette sett i forhold til kommunalminister Sylvia Brustads varslede handlingsplan for økt boligbygging. En handlingsplan uten økonomiske virkemidler er en fattig trøst for unge mennesker i boligkø, kommenterer Dørum.
Ap-regjeringen har heller ikke bevilget en eneste krone til nye stillinger for nyutdannete politihøyskolestudenter. Dette er et uholdbart løftebrudd som ikke kan forsvares, sier Odd Einar Dørum.
