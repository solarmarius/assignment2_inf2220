
Mandag 11. august 1997
Stortingsrepresentant Odd Holten i Trøgstad:
FAMILIEN MÅ UT AV TIDSPRESSET
-En politikk som er god for barna, er også god for resten av samfunnet. Derfor er det behov for en familiepolitisk reform. Får barna utvikle seg som harmoniske mennesker, vil dette ha store ringvirkninger både for dem selv og for samfunnet rundt dem. Vi må gi foreldrene tiden tilbake, slik at de kan få være mer sammen med barna sine. Det sa stortingsrepresentant Odd Holten (KrF, Østfold) på et møte i Trøgstad mandag.
-Kontantstøtten er den viktigste brikken i Kristelig Folkepartis familiepolitikk. Når den blir innført, vil familiene få mer mulighet til å være sammen. Det vil gi reell valgfrihet til småbarnsforeldrene med tanke på hva slags omsorgsform de ønsker å benytte seg av. Kristelig Folkeparti vil også gi mulighet for inntil et halvt års etterutdanning for dem som har vært hjemme med omsorg for barn i mer enn tre år, sa Odd Holten.
Odd Holten sa at det bør bli lettere å kunne gå ut og inn av arbeidslivet, særlig i de fasene av livet da man har større omsorgsoppgaver enn ellers. Forsøk med seks-timersdagen er et ledd i dette. -I tillegg kommer også omsorgsvikariatet, som vil ha en positiv virkning med tanke på å gi familiene mer tid sammen. Østfold er tatt ut som ett av tre prøvefylker, og jeg håper mange østfoldinger vil benytte seg av denne muligheten, sa han.
Odd Holten avviste at kontantstøtten vil bety en svekkelse av barnehageutbyggingen, slik Arbeiderpartiets representanter framstiller det. -KrF er minst like troverdig når det gjelder målsettingen om full behovsdekning av barnehager som Arbeiderpartiet er, slo han fast.
