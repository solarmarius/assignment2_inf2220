
14.03.03
Magnhild Meltveit Kleppa
Magnhild Meltveit Kleppa til Sp-landsmøtet: - Bondeviks verktøykasse snart tom
- Verktøykassa for nærings- og distritktspolitikk til Bondevik 2-regjeringa er i ferd med å bli tom, sa parlamentarisk nestleiar Magnhild Meltveit Kleppa i sin tale til Senterpartilandsmøtet på Røros i dag. - Der Bondevik 1-regjeringa der Senterpartiet deltok hadde stor tru på målretta, konkrete politiske verkemidlar og såg at dei verka, er løysinga i Bondevik II generell skattelette med ei utruleg skeiv fordeling til fordel for dei rikaste og for Oslo og Akershus, sa Meltveit Kleppa.
- Senterpartiet fører ein konstruktiv politikk for distrikt og arbeidsplassar. I denne veka har vi teke initiativ til forlik om statleg medfinansiering til meir innanlands bruk av gass. Eit eige næringsfond for distrikta er vedteke etter initiativ frå Senterpartiet. Vi har fremja forslag om ei eiga sak om ein statleg breibandspolitikk. Vi nektar å godta at marknaden skal ordna opp på dette avgjerande feltet. Det ville i så fall bety at ein million menneske, 270 kommunar i dette landet, ikkje vil få høve til å delta i dei utviklingsmoglegheitene som ligg i breiband, sa Magnhild Meltveit Kleppa.
- Senterpartiet fører ein kamp for ei heilskapleg og offensiv satsing på distrikta for å stansa sentraliseringa av kunnskap, busetjing og kapital. For oss er det viktig at folk opplever ein reell valfridom når det gjeld bu- og arbeidsstad. Noreg er i ein spesiell situasjon med mange lokalsamfunn med lågt folketal og store avstandar. Mange av våre viktigaste ressursar ligg i desse områda. Det er nødvendig å føra ein politikk som medverkar til å nytta dei rike ressursane vi har både på land og i havområda våre. Dette krev ein offensiv distriktspolitikk slik at heile landet får høve til verdiskaping og ei positiv utvikling. Den industriavviklinga vi no opplever, rammar Distrikts-Noreg hardast. Ringverknadene er svære, sa Senterpartiets parlamentarisk nestleiar til landsmøtet.
- Senterpartiet tok faktisk initiativ til eit industripolitisk forlik tidleg i haust. Vi fremja eit alternativ til Regjeringa sitt budsjett. Vårt alternativ ville sikra og skapt nye arbeidsplassar, betra det offentlege tenestetilbodet og medverka til utjamning mellom fattig og rik. Vi føreslo å presisera Norges Bank sitt mandat i pengepolitikken slik at ein tek omsyn til produksjon og sysselsetjing. Vi føreslo å endra handlingsregelen for bruk av oljepengar slik at ein kunne auka arbeidsstyrken, styrka infrastrukturen og dermed fjerna kostbare flaskehalsar for næringlivet. Vi ville hindra at arbeidsføre folk vart ståande i sjukehuskø og unngå kutt i skule og omsorg i kommunane. Vi tok initiativ til ein samferdselsmilliard, til ei styrking av SND og til tiltakspakkar for møbelindustrien, verkstadindustrien og marin sektor, sa Meltveit Kleppa.
- Eg finn grunn for å minna om dette når statsministeren i desse dagar går runde etter runde med dei parlamentariske leiarane og når dei andre partia no kjem etter med forslag som vi tidlegare har presentert! Truleg ser nok til og med statsministeren kva sjansar han tek når han byter ut Senterpartiet med Høgre, sa Meltveit Kleppa.
[Pressemeldingen er fra talen til Magnhild Meltveit Kleppa på Sp's landsmøte:]
Landsmøte i Senterpartiet 14.-16. mars 2003
"Ta heile Norge i bruk"
Melding frå stortingsgruppa
v/ parlamentarisk nestleiar Magnhild Meltveit Kleppa
I 2001 gjekk Senterpartiet til val under mottoet "Ta heile Norge i bruk". 140.287 veljarar sytte for at vi er 10 representantar denne stortingsperioden. Det er ei gruppe med mykje erfaring, med røter og gangsyn, arbeidslyst, optimisme og framtidstru.
Vi er ikkje ei kva som helst gruppe. Ni av ti har lokalpolitisk erfaring, fire er tidlegare ordførarar. Fire er tidlegare statsrådar. Vi har ei brei yrkeserfaring, bønder og lærarar, ja, men også verdifull kompetanse frå m.a. bedriftsleiing, advokatfirma, kyrkje og diplomati er kraftfullt representert. Adressene våre varierer frå ytst i havgapet via vekstkommunen og storbyen til fjellbygda. Senterpartiet si stortingsgruppe har sjølv erfaring med å ta heile Norge i bruk!
Sjølvsagt skulle vi vore fleire. Sjølvsagt skulle vi framleis vore plassert i vippeposisjon. Men, no grip vi dagen, ser etter moglegheitene med det mannskapet vi har! Kanskje bør vi og av og til minna kvarandre om at vi vippa ikkje ALLE fleirtal i førre periode. Arbeidarpartiet var meir ivrig etter å skapa fleirtal med Høgre eller Framstegspartiet då enn dei er noDessutan : No har vi høve til å dyrka det vi er gode på, leggja grunnlaget for å ta att tapte skansar!! Det er t.d. god grunn til å merkja seg at vår utanrikspolitisk talskvinne er ein av dei mest sentrale aktørane i den utanrikspolitiske debatten. Senterpartiet sine haldningar når såleis uvanleg langt i fleire viktige saker der det folkelege engasjementet er stort.
For Senterpartiet har arbeidet for velferd og verdiskaping vore dei viktigast prioriteringane så langt.
Vi vil gjenreisa respekten for vanleg folk sitt ærlege arbeid!
Verdiskaping.
Senterpartiet fører ein kamp for ei heilskapleg og offensiv satsing på distrikta for å stansa sentraliseringa av kunnskap, busetjing og kapital. For oss er det viktig at folk opplever ein reell valfridom når det gjeld bu- og arbeidsstad. (Noreg er i ein spesiell situasjon med mange lokalsamfunn med lågt folketal og store avstandar. Mange av våre viktigaste ressursar ligg i desse områda. Det er nødvendig å føra ein politikk som medverkar til å nytta dei rike ressursane vi har både på land og i havområda våre.
Dette krev ein offensiv distriktspolitikk slik at heile landet får høve til verdiskaping og ei positiv utvikling.)
Den industriavviklinga vi no opplever, rammar Distrikts-Noreg hardast. Ringverknadene er svære.
Senterpartiet sin parlamentariske leiar tok faktisk initiativ til eit industripolitisk forlik tidleg i haust. Vi fremja eit alternativ til Regjeringa sitt budsjett. Vårt alternativ ville sikra og skapt nye arbeidsplassar, betra det offentlege tenestetilbodet og medverka til utjamning mellom fattig og rik. Vi føreslo å presisera Norges Bank sitt mandat i pengepolitikken slik at ein tek omsyn til produksjon og sysselsetjing. Vi føreslo å endra handlingsregelen for bruk av oljepengar slik at ein kunne auka arbeidsstyrken, styrka infrastrukturen og dermed fjerna kostbare flaskehalsar for næringlivet. Vi ville hindra at arbeidsføre folk vart ståande i sjukehuskø og unngå kutt i skule og omsorg i kommunane. Vi tok initiativ til ein samferdselsmilliard, til ei styrking av SND og til tiltakspakkar for møbelindustrien, verkstadindustrien og marin sektor.
Eg finn grunn for å minna om det når statsministeren i desse dagar går runde etter runde med dei parlamentariske leiarane og når dei andre partia no kjem etter med forslag som vi tidlegare har presentert! Truleg ser nok til og med statsministeren kva sjansar han tek når han byter ut Senterpartiet med Høgre!
I denne veka har vi teke initiativ til forlik om statleg medfinansiering til meir innanlands bruk av gass. Eit eige næringsfond for distrikta er vedteke etter initiativ frå Senterpartiet. Vi har fremja forslag om ei eiga sak om ein statleg breibandspolitikk. Vi nektar å godta at marknaden skal ordna opp på dette avgjerande feltet. Det ville i så fall bety at ein million menneske, 270 kommunar i dette landet, ikkje vil få høve til å delta i dei utviklingsmoglegheitene som ligg i breiband.
Ikkje for å plaga nokon i utide, men det er altså tilfelle at
ØMedan Bondevik I auka den distriktspolitiske handlingsramma, kutta Bondevik II like kraftig.
Bondevik I satsa tungt på kommunale næringsfond, Bondevik II fjerna desse viktige fonda.
Bondevik I auka løyvinga til SND , Bondevik II føretok kraftige kutt.
Fraktutjamning på medisinar og bensin
Vi kan halda fram område etter område. Der Bondevik I hadde stor tru på målretta, konkrete politiske verkemidlar og såg at dei verka, er løysinga i Bondevik II generell skattelette med ei utruleg skeiv fordeling til fordel for dei rikaste og for Oslo og Akershus. "Verktøykassa" er elles er i ferd med å bli tom, og det med Regjeringa sin vitande vilje.
Trugande skyer heng no over landet både frå EU og WTO. EU vil ha bort det viktigaste distriktspolitiske verkemidlet vi har, differensiert arbeidsgjevaravgift. Ikkje særleg betryggande at Per Kristian Foss varslar i norske media to veker før han dreg til Brussel for å forhandla, at han ikkje trur han vinn fram.
WTO
Utviklinga i WTO-forhandlingane viser alt no at det frå KrF-hald blir gjort forsøk på å avdramatisera verknadene for Norge av EU sitt forslag.
EU ynskjer ein tollreduksjon på 36 prosent i snitt og 15 prosent i minimum. Då vil tollvernet generelt bli svekka. Viktige landbruksprodukt vil mista eit effektivt tollvern.
Målprisen, som er eit styringspunkt for marknadsreguleringa, står som ein fylgje av dette, i fare for å falla bort. Då er det i prinsippet ingen grenser for kor lågt produsentprisane kan falla. Målprisen skal også verna forbrukaren mot for høge prisar. Vi forutset at Noreg i allianse med land som har same interesser som oss, held fram i kampen for eit småskala og miljøvennlig landbruk. Saman kan ein då utfordra stormaktene sine planar om at vi ikkje skal bry oss om kvar maten kjem frå.
Eg innrømmer gjerne at eg har kjensler i forhold til dei 2000 båla som nyleg vart tende. Stortingsgruppa deltok i ei vardebrenning som galdt langt meir enn bøndene, sjølv om dei i seg sjølv er livsviktige for oss alle. Vardane var ei påminning til alle som ynskjer levande bygder om å seia klart frå no, før det er for seint. Vardane vart tende i by og bygd og var såleis i seg sjølv ei oppmoding om dei alliansane mellom by og land som er er naudsynte dersom ikkje alle skal klumpa seg saman i dei mest sentrale områda i tida framover.
Ein god og gratis skule og ei meir verdig omsorg.
90 ordførarar frå Senterpartiet gjekk i fjor vår i tog gjennom gatene i Oslo. Det var eit spesielt tog. Vi hadde det på netthinna heile hausten. Det var tydeleg ei forsamling som ikkje var van med å demonstrera. Best hugsar eg sindige Tor Finstad frå Østre Toten. Han løfta berre så vidt kommuneskiltet sitt, medan han smilte med seg sjølv: "Je e itte vant med detta, je." Men han gjekk!
Målet var kommunalministeren. Ho fekk overlevert ei øks med oppmoding om å anvisa kor ho ville dei skulle kutta i tenestetilbodet. Det utløyste eit ras av andre markeringar, ekstraordinær ordførarkonferanse i KS-regi i september og ei mengd lokale arrangement og meldingar.
Kommunalminister Solberg har hatt og har eit mantra til svar: effektivisering, effektivisering, effektivisering. Oppskrifta: Færre kommunar, privatisering..
Senterpartiet si stortingsgruppe har fått mange spitord i Stortinget når vi har lytta til vanlege folk og til KS og kommunane. Dei har vi motteke med rak rygg!
Vi står for ei utvikling i sterk kontrast til det samfunnet Høgre og Framstegspartiet tek til orde for. Dei har lenge hatt som sentral målsetjing å redusera det offentlege velferdstilbodet og heller la folk ordna opp sjølv alt etter kva den einskilde sin økonomi tillet. Det offentlege sin del av BNP skal reduserast, det er nedfelt i Sem-erklæringa!
Skal vi framleis ha eit fellesskapssamfunn, eller skal vi ha eit samfunn der den einskilde i større grad er sin "egen lykkes smed" også i forhold til dei fellestenester og den grunntryggleik som eit breitt fleirtal i folket til nå har ynskt? For Senterpartiet er dette eit enkelt val: Vi vil ha ein offentleg sektor som tar vare på behova hjå det einskilde menneske gjennom eit tilstrekkeleg og likeverdig tilbod.
Det er i kommunane folk bur. Det er der det er behov for eit godt førebyggjande arbeid for å sikra trygge oppvekstmiljø. Det er der vi må slå ring om ein god og gratis skule.
Det er i kommunane det no er naudsynt å arbeida for ei omsorg der folk blir møtt med verdighet og respekt. Vi vil ikkje at bestemor skal vera salderingsposten når ho har bruk for hjelp. Tilhøva på Risenga bo- og omsorgsenter har vist oss at vi er på rett veg når vi avviser omsorg på anbod!!
(Vi vil at fylkeskommunane skal ha ressursar til ein desentralisert vidaregåande skule, til kultur, rusfelt og samferdsel. Vi vil ha ei reell styrking av oppgåva som regional utviklingsaktør.)
ØNesten halve Kommune-Noreg vil no spara ved å seia opp folk.
Dette viser ei spørjeundersøking utført av Kommunenes Sentralforbund.
I undersøkinga oppgir 95 prosent av kommunane at dei har planar om kutt som inneber tilsetjingsstopp eller nedbemanning. 45 prosent seier tiltaka vil kunna innebera oppseiingar av tilsette.
150 kommunar med litt under halvparten av folkesetnaden i Norge har delteke i undersøkinga.
Dette gjeld storbyar, vekstkommunar og fråflyttingskommunar. Det skjer i alle delar av landet. Det gjeld ei rekkje heimar og einskildpersonar!
Det er særleg ille at ekstraordinære pensjonskostnader er ei sterkt medverkande årsak til at tilbodet til folk no blir ramma uakseptabelt hardt, utan at stortingsfleirtalet er viljug til å ta eit medansvar.
Senterpartiet sitt alternative budsjett inneheldt ei kommunepakke på om lag 6,1mrd. kroner, av dette 4,8 mrd. i frie inntekter.
Vi har teke initiativ til ein gjennomgang av utilsikta verknader når det gjeld nedtrapping av kompensasjonen til dei såkalla Rattsø-taparane. Vi har fått til fleirtal for ein slik gjennomgang til kommuneproposisjonen for 2004. Vi har så langt fått med Ap og SV på ein fleir-årig opptrappingsplan for den økonomiske ubalansen. Vi vil ha ei forpliktande konsultasjonsordning mellom Regjeringa og KS.
(Senterpartiet har tidlegare gjort framlegg om å sletta kommunal gjeld. Vi tar på alvor at både HVPU-, grunnskule- og eldrereforma var underfinansiert. Gjeldssanering kan bli eit viktig element i ein opptrappingsplan. Dette må skje etter objektive kriteriar slik at ikkje den einskilde kommune si gjeld vert avgjerande for kor mykje pengar kommunen får. Dei kommunane som står framfor store investeringar og ikkje har mykje gjeld, kan setja pengane på fond og bruke desse som eigendel i nye investeringar. Sanering av gjeld vil ha mykje å seia for å vinna att handlefridomen i kommunar og fylkeskommunar.)
Vi tek og til orde for at kommunane sjølv, som alternativ til eigedomsskatt, kan skriva ut eigne skattar for ein viss periode og til spesielle formål . Dessutan vil vi kommunane skal behalda meir av skatteinntektene dei i dag sender til staten.
Eg vil oppmoda storbyane til felles sak med det øvrige kommune-Norge: Det trengst meir pengar til fordeling, ikkje ein opprivande kamp kommunane mellom!
Stortingsgruppa skal vera ein reiskap for grasrota. Vi skal lytta og fylgja opp med handling. Måten vi handterte straum-situasjonen på, er eit døme på det. Alt i oktober fremja vi forslag om krav til magasinfylling. Forslaget fekk mykje forståing blant folk flest, men diverre ikkje fleirtal i Stortinget. Vi tok saman med SV initiativ til eit to-prissystem. Det skal nå utgreiast. Vi medverka til fleirtal for at dei som slit med handtering av ei høg straumrekning, skulle få hjelp. Bustøtta vart utvida og betra, kommunane fekk tilført midlar til sin del av oppgåva.
Hovedoppgava nå er todelt: Sikra samfunnsstyring med kraftressursane og stimulera til bruk av alternativ energi. Det er avgjerande viktig å sikra heimfallsretten og behalda eit 100% statleg eigd Statkraft.
Vi har elles teke ei lang rekkje initiativ. Eg viser til eit eige hefte i landsmøtesalen med oppsummering av ein del av dei. Konsesjonskraftpris, krigsbarn-erstatning og klasebombe-forbod, tre såkalla dokument-8 forslag som fekk brei støtte, kan nemnast som døme på at det nyttar!
Fylgjene av sjukehusreforma gjer at vi har høg beredskap både når det gjeld struktur og behandlings-tilbod.
I arbeidet med stortingsmeldinga om samepolitikken fekk vi betra innstillinga på viktige område fordi vi hadde eit godt samspel med Senterpartiet si sametings-gruppe. Dialogen skal styrkast ytterlegare i tida framover!
Det blir ein travel vår!
Blant dei sakene som skal handsamast, er t.d. konsesjonslov og dyrevelferd, jordbruksoppgjer og strukturtiltak for kystflåten, utflytting av statlege tilsyn, verkemiddelapparatet, post og luftfart, investeringar i forsvaret, kvalitet i eldreomsorga, organiseringa av rusfeltet, tiltak for funksjonshemma, friskulelov, fattigdomsmelding, barnehage- og familiepolitikk, ny lov om bruk av bioteknologi, straffelov og valdsoffererstatning, utlendingslova, kommuneproposisjonen, melding om storbyar og om kulturpolitikken, biblioteklov..
Lista kan gjerast lenger.
Er det nokon som trur vi ikkje skal la høyra frå oss?
Er det nokon som trur vi ikkje kjenner at vi trengst?
Og bakom syng Framstegspartiet.
Det handlar om forholdet mellom individ og samhald
Det handlar om valet mellom marknad og fellesskapsløysingar
Det handlar om valet mellom skattelette og offentleg forbruk
Det handlar om distrikt og sentralisering
Det handlar om mobilisering mot Forskjells-Noreg!
Framstegspartiet framsteller politikken sin som om dei satsar på fellesskap og samhald. Meir rått enn nokon pressar dei ei Høgre-dominert regjering til ytterlegare svekking av solidaritet og fellesansvar. Og Kristeleg Folkeparti lar det skje.
Senterpartiet skal med utgangspunkt i eigne standpunkt søkja samarbeid frå sak til sak i Stortinget. Vi skal gå motstraums når det krevst. Vi legg våren 2003 grunnlaget for ein lokalvalkamp, der vi har mykje å stå vakt om. Vi legg no også grunnlaget for den tillit og merksemd som skal gi Senterpartiet høve til å ta att tapte skansar og styrka stillinga i Stortinget til beste for mange einskildmenneske i dette landet!
Privat huskeregel
Du skal ikke klistre fine øyeblikk
opp på veggene i tankene
og forgylle dem med lengselen din.
Du skal kjøre spettet
hardt innunder arrete hverdager
og vippe dem opp.
En etter en.
Det er derfor
livet har deg på mannskapslista.
