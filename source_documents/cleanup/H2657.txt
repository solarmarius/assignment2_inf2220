
Pressemelding mandag 31. oktober 1994
Modulf Aukan (KrF) om samferdselsbudsjettet:
KrF prioriterar rassikring og jernbane
-KrF er skuffa over manglande gjennomslag for å sette av 50 millionar kroner på ein eigen post for rassikring. Mange stader gjer rasutsette vegstrekningar det farleg å køyre bil. Stortingsfleirtalet burde prioritere tryggleiken for menneske som ferdast på rasutsette vegstrekningar mykje høgare. Dette seier KrFs representant i samferdselskomiteen, Modulf Aukan, i ein kommentar til innstillinga frå komiteen tirsdag.
Midlar til rassikring vil KrF ta frå pengar regjeringa har sett av til vegadministrasjon og investeringar i riksveg. KrF omprioriterar også 40 millionar kroner til auka vedlikehald av veg.
Partiet hadde også håpa at eit fleirtal ville gått inn for å auke jernbaneinvesteringa med 500 millionar kroner.
-Dei 200 millionane som det vert fleirtal for i Stortinget er berre litt av det det er bruk for når vi veit kva investeringar som bør bli gjort både på Bergensbanen, Vestfoldbanen og Østfoldbanen, seier Aukan.
Kristeleg Folkeparti og Senterpartiet har gått saman om ein eigen budsjettmerknad gjeldande Stad-skipstunnel. Tunnelen får konsekvensar både for Møre og Romsdal og Sogn og Fjordane. KrF og Sp meiner utreiingane rundt prosjektet no bør avsluttast, og at det må setjast av midlar til prosjektplanlegging allereie på budsjettet for 1995. Dei to partia vil kome med ein endeleg sum til løyvinga under salderinga av budsjettet.
-Eg er elles glad for at det vert fleirtal for å auke bevilgninga til fiskerihavner med 8 mill kr og at ein løyver to millionar kroner meir til redningsselskapet, seier Modulf Aukan, KrFs representant i samferdselskomiteen.
