
21.11.2002
FrP
FrP-høring om eventuelt kabinettspørsmål
Fremskrittspartiet engasjerer nå hele organisasjonen før et eventuelt kabinettspørsmål fra regjeringen.
Til orientering vedlegges brevet partiets ledelse har sendt til alle fylkes- og lokallag, hvor alle aspekter ved å støtte eller gå imot et eventuelt kabinettspørsmål belyses.
__________________________________________________________________________
VEILEDNING FOR RÅD TIL STORTINGSGRUPPEN HVIS BONDEVIK STILLER KABINETTSPØRSMÅL PÅ BUDSJETTET NESTE ONSDAG.
Stortingets finanskomité har nå avgitt sin Budsjett Innst. S I i forbindelse med behandlingen av Statsbudsjettet for 2003 uten at det foreligger noe flertall for et statsbudsjett. Alle partier, samt regjeringspartiene som blokk, har hvert sitt eget alternative forslag til rammer for statsbudsjettet. Forutsetningen for å be partiorganisasjonen om råd hvis Bondevik stiller kabinettspørsmål er derved inntrådt og vi vil derfor anmode alle lokallag som makter det, samt alle fylkespartier om å behandle spørsmålet og gi sitt råd til partiets fylkeslag og deretter til Stortingsgruppen.
Det vises til skriv fra generalsekretær Geir Mo av 15. november om å behandle saken i styrende organer både lokalt og i fylkessammenheng. Fremdriftsplanen i dette brevet ligger fremdeles fast.
NYE FORHANDLINGER.
Det at FrP har mottatt et nytt tilbud og at forhandlinger er påbegynt endrer ikke dette. Verken Stortingsgruppen eller partiet kan forskuttere en mulig avtale mellom regjeringspartiene og oss, alternativt en avtale mellom regjeringspartiene og Arbeiderpartiet. Vår fremdriftsplan ligger derfor fastprosess fortsetter derfor. Det eneste som endrer dette er at det foreligger en skriftlig avtale mellom enten oss og regjeringspartiene eller Arbeiderpartiet og regjeringspartiene. Hvis det blir noen løsninger eller endringer vil melding bli sendt ut. Dette vil jo også blir offentliggjort gjennom media.
GRUNNLAGET FOR ET MULIG KABINETTSPØRSMÅL
På samme måte som i kommunestyrenes behandling av sine budsjetter voterer nå også Stortinget om helhetlige budsjettalternativ fra de ulike partiene eller samarbeidende partiene. Forslagene er bygget opp rundt 25 rammer som alle skal behandles i en og samme votering. Disse rammer gjelder forskjellige politiske områder med en totalramme for alle bevilgninger til samferdsel, en for alle bevilgninger til skole og utdanning, en ramme for totalsummen for alle bevilgninger til trygder, en inntektsramme for alle skatter og avgifter, etc.
Hvis intet parti stemmer subsidiært for et annet alternativ enn ens eget vil det ikke bli fattet noe budsjettvedtak fordi i Stortingets reglement er det ikke mulig med en alternativ votering til slutt mellom de to gjenværende siste alternativer. Da kan alle alternativer bli nedstemt. Hvis så skulle skje vil nok gruppelederne og presidentskapet drøfte hvorledes voteringsreglement og forretningsorden eventuelt skal endres for å få Stortinget til å fatte et budsjettvedtak.
Det alternativ som imidlertid har vært mest fremme i debatten er muligheten for at Statsminister Bondevik stiller kabinettspørsmål når regjeringspartienes forslag til budsjettrammer kommer til votering. Et kabinettspørsmål betyr at statsministerer fra Stortingets talerstol varsler om at regjeringen leverer sin avskjedsansøkning til Kongen hvis ikke forslaget til regjeringen blir vedtatt.
Hvis forslaget blir vedtatt er alle rammene fastlagt og de enkelte komiteer må for hver ramme ha den sluttsum for rammen som vedtaket medfører. Da kan det ikke lenger flyttes penger fra for eksempel U-hjelpsbudsjettet eller landbruksbudsjettet til skattelettelser og avgiftslettelser eller eksempel til å redusere egenandeler for kjøp av medisiner på blå resept, utgifter til å unnlate å endre permitteringsordningen osv.
Hvis regjeringen stiller kabinettspørsmål for å få sitt statsbudsjett vil sannsynligvis voteringen til Fremskrittspartiets stortingsgruppe avgjøre om regjeringen går eller blir sittende. Det er derfor partiledelsen og Stortingsgruppen ber om råd fra partiorganisasjonen om hvorledes gruppen bør votere dersom denne situasjonen oppstår. Hvis vi får et entydig og klart råd vil det bli avgjørende for gruppens votering slik det er redegjort for i generalsekretærens tidligere skriv til fylkespartiene.
I det følgende er det forsøkt satt opp en liste med fordeler og ulemper ved de to voteringsalternativer som er ja eller nei til regjeringspartienes budsjettforslag som en viss form for politisk veiledning fra gruppestyret i stortingsgruppen:
Fordeler ved å si JA til budsjettforslaget og derved redde regjeringen:
1. Regjeringen blir sittende og vår rolle som et innflytelsesrikt opposisjonsparti i vippeposisjon blir opprettholdt
2. Muligheten for gjennomføring av de positive sider ved Sem-erklæringen og løftene til oss i svar på vårt brev opprettholdes i en viss grad.
3. Vi understreker vår rolle som ansvarlig parti som søker å hindre regjeringskriser og uønsket politisk krise og ustabilitet og forutsigbarhet bevares og vi opprettholder goodwill hos tilhengerne til Høyre og KrF som ønsker å bevare regjeringen
4. Vi hindrer en regjering ledet av Jens Stoltenberg enten i flertall med KrF og SV eller med støtteavtaler med disse to og derved står vi på et viktig valgkampmål, nemlig Morna Jens!
5. Vi styrker og bedrer vårt forhold til KrF og Høyre med mulighet for at disse senere vil være mer positive overfor oss både lokalt og nasjonalt eller vi vanskeliggjør deres avstandtagen til oss.
Ulemper ved å si ja til budsjettforslaget og derved redde regjeringen:
1. Vi får et medansvar for et budsjettvedtak som vi synes er håpløst uten avgiftslettelser for grensehandel, skattelettelser for folk flest, økte egenandeler i helsesektoren, manglende justering av pensjoner for ektepar og samboere, økt arbeidsledighet og problemer for det private konkurranseutsatte næringsliv, forverringer for permitteringssystemet og enkelte forverringer for ledigstillte, med mer.
2. Vi vil bli fremstilt som et haleheng til regjeringen som hopper når regjeringen sier hopp og at vi bare har det i kjeften, men ikke våger å sette hardt mot hardt når det kommer til stykket .
3. Når velgere utover neste år ser økt arbeidsledighet, problemer for helsesektoren, eldreomsorgen og skoler etc. vil vi få skylden like mye som regjeringen og regjeringspartiene og våre opposisjonsangrep mot regjeringens politikk vil bli møtt med latter fra særlig SV, men også AP og SP.
4. Noen av våre velgere som trodde vi ville stå hardt på og Stå på! vil bli skuffet og det kan være et signal til regjeringspartiene om at de ikke behøver å ta oss på alvor.
5. Det kan hevdes fra motstandere at det ikke er nødvendig å ta oss på alvor fordi vi gir oss allikevel hvis regjeringen setter hardt mot hardt og motstandere kan påstå at regjeringen står igjen etter budsjettbehandlingen som den store seierherre som brakte FrP i kne.
Fordeler ved å si nei til budsjettforslaget og innvilge avskjedssøknaden:
1. Vi viser at vi ikke gir oss for knapper og glansbilder og at vi er villig til å sette makt bak våre krav, samt at vi ikke lar oss overkjøre, men forventer å bli tatt langt mer på alvor enn det som er skjedd i disse forhandlingene.
2. Vi står fritt til å føre vår politikk aktivt videre og slipper ansvar for de voksende problemer som regjeringens politikk medfører.
3. Hvis sluttresultatet blir en Stoltenbergregjering med deltagelse fra eller med støtteavtale med SV og KrF vil vi kunne bli det ledende opposisjonsparti overfor en regjering som vil få store samordningsproblemer og på en upopulær måte øke skatter og avgifter for å bygge opp et enda større oljefond fremfor å ta hensyn til også dagens befolkning.
4. Mulighetene for et FrP - Høyre flertall i 2005 vil styrkes fordi et KrF uten Bondevik og i samarbeid med AP og SV vil gå samme veien som SP - nemlig mot sperregrensen.
5. Vi bidrar muligens til å sette Jens Stoltenberg og AP inn i regjering på et tidspunkt som er for tidlig i den gjenreisningsprosess som Stoltenberg & Co har planlagt gjennomført over en viss tid. AP vil få ansvar i en periode som uansett vil bli meget vanskelig med økt arbeidsledighet og derved økte utgifter og reduserte inntekter. Disse må dekkes inn med en meget upopulær økning i skatter og avgifter samt smertefulle utgiftskutt fordi AP har bundet seg til handlingsregelen som hindrer en fornuftig motkonjunkturpolitikk.
Ulemper ved å si nei til budsjettforslaget og innvilge avskjedssøknaden:
1. Vi får skylden for at Jens Stoltenberg blir regjeringssjef og for at skatter og avgifter øker. Vi blir møtt med at vi lovet velgerne Morna Jens mens vi i praksis har sagt Velkommen Jens! ved denne korsvei.
2. Vi gir Bondevik muligheten til å gå i Kåre Willochs fotspor ved å hevde i ettertid at: Min regjering ble kastet av det fæle Fremskrittspartiet på et nødvendig og ansvarlig stramt budsjett som ville gitt lavere rente og derved lavere kronekurs som ville reddet industrien og styrket kommuneøkonomien og personer i etableringsfasen .
3. Utover våren og mot lokalvalgkampen vil andre partier, særlig Høyre gi oss skylden for at KrF forlot den borgerlige eller ikke-sosialistiske leir til fordel for sosialistene og for at det blir vanskelig med borgerlig samarbeid ved konstituering av kommunestyrer og fylkesting.
4. Muligheten for reell innflytelse i mange saker hvor vi ellers kunne vært i vippeposisjon med å kunne velge samarbeid med SV og AP istedenfor med regjeringspartiene vil være borte fordi det kan bli et fasttømret flertall med SV, AP og KrF
5. Vi vil ha satset fremtidig regjeringsansvar på ett kort, nemlig et flertall av FrP og Høyre i 2005 og vil ha vært med på å gi opp at KrF kan være et borgerlig/ikke-sosialistisk parti som kan bidra til et stabilt ikke-sosialistisk flertall som grunnlag for en stabil og forutsigbar regjering.
Vi håper disse punkter kan være til hjelp i drøftelsene i partiorganisasjonen og imøteser partiets råd, i tråd med den fremdriftsplanen som er utsendt, dvs. flest mulig lokallag bør drøfte dette torsdag/fredag, gi sitt råd til partiets fylkesstyre som så behandler saken i løpet av helgen og gir sitt råd skriftlig til partiets hovedorganisasjon på mandag, før Landsstyret drøfter saken i et møte på tirsdag.
