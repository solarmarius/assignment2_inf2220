
01.12.00
Fra stortingsrepresentant Arne Lyngstad
Tilbakeslag for folkekirken
- Kirkestatsråd Trond Giskes forslag om kutt i lokalkirken vil være et tilbakeslag for folkekirken uttaler kirkepolitisk talsmann i KrF, Arne Lyngstad. I dag har regjeringen lagt frem Stortingsmeldingen om økonomien i Den norske kirke.
- Statstråd Giske ønsker å fortsette sin form for kirkepolitikk- økt antall prestestillinger, kutt i lokalkirken. Giske kutter tilskuddene til kirkelige fellesråd i kommunene med 110 millioner. Dette vil svekke og utarme folkekirken. Hvordan skal en lokalkirke utsatt for slike nedskjæringer kunne administrere de nye prestestillingene regjeringen lover? Statsråden gir med den ene hånden og tar med den andre, uttaler Lyngstad.
- Det er også betenkelig at Regjeringen foreslo å legge nye oppgaver til fondet før økonomimeldingen ble behandlet i Stortinget. Nå kommer det altså signaler fra regjeringen om at de oppfatter fondet som statens eiendom. Tvert i mot er opplysningsvesenets fond kirkens verdier, mener Lyngstad.
Selv om det er viktig at fondet tilfaller kirken selv, er det viktig at kulturskatter som stavkirker, Nidarosdomen og andre nasjonale klenodier forblir på statens hender. Dette er nasjonalhelligdommer som kirken gjerne må bruke, men som må sikres for fremtidige generasjoner gjennom at staten har det økonomiske ansvaret for dem. Dette uttaler stortingsrepresentant Arne Lyngstad (KrF).
