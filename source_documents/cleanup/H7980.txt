
Dato: 10. november 2003
Stortingsrepresentant Per Sandberg (FrP)
Tror kommunalministeren vil innføre shariaråd
Innvandringspolitisk talsmann i FrP Per Sandberg mistenker Erna Solberg for å ville innføre shariaråd i Norge. - Jeg kan ikke se for meg at hun kan følge opp uttalelsene sine annerledes, sier han.
Det var i forrige uke at Erna Solberg uttalte at norske muslimer måtte modernisere seg, og bli bedre integrert i det norske samfunnet. Sandberg mener statsråden var for upresis i å påpeke hva hun konkret ville gjøre for å oppnå en bedre integrering av muslimske grupper.
- Jeg mistenker statsråden for at dette utspillet bare var oppladningen for å foreslå et shariaråd i Norge, sier han. Sandberg har i lang tid vært klar over at Solberg har vært positiv til en slikt råd.
Sandberg mener at statsråden har gått i langt i å avvise alle andre forslag på dette området, og at det derfor nå er tvil om hva statsråden egentlig vil. - Hun har tidligere ment at et shariaråd skal fungere som bindeleddet mellom norsk og muslimsk levesett, sier han, og viser til at politiske som faglige miljøer har avvist tanken om et slikt råd.
Sandberg har nå stilt et skriftlig spørsmål til Erna Solberg hvor hun må gjøre rede for hva hun egentlig mente, og om hun fortsatt vurderer å danne et shariaråd i Norge. - Jeg er redd at hun har tanker om det, for hun har ingen andre forslag å gjemme utspillet sitt bak, avslutter Sandberg.
