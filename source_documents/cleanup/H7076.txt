
15. mai 2003
ARBEIDERPARTIETS STORTINGSGRUPPE
Jens Stoltenberg og Hill Marta Solberg
Budsjett for økende arbeidsledighet
-Regjeringen legger opp til fortsatt økende arbeidsledighet, både i år og til neste år. Det viser at Regjeringen svikter i kampen mot ledigheten. Arbeiderpartiet vil i sitt alternative budsjett foreslå omfattende tiltak for å sikre arbeid til alle, sier Jens Stoltenberg i en kommentar til det reviderte budsjettet som Regjeringen har lagt fram i dag.
-I en situasjon med økende arbeidsledighet er det svært viktig med tiltak for å skape arbeidsplasser. Det er derfor skuffende at Regjeringen fortsetter den passive næringspolitikken. Regjeringen har for eksempel ikke reversert de tidligere kraftige kuttene i bevilgningene til Statens nærings- og distriktsutviklingsfond, tvert i mot foreslås nye kutt i virkemidlene, uttaler Stoltenberg.
Stoltenberg er bekymret for at regjeringens passive politikk fører til at arbeidsledigheten biter seg fast på et høyt nivå. Fortsatt konkurrerer mange arbeidsledige om få tiltaksplasser. Til tross for en vedvarende økning i arbeidsledigheten, foreslår Regjeringen ikke å øke antall tiltaksplasser. -Når arbeidsledigheten øker, er det ekstra ille at reduksjonene i dagpenger til de arbeidsledige videreføres. Arbeiderpartiet vil foreslå forbedringer i dagpengeordningen, sier Stoltenberg.
Regjeringen svikter pensjonistene
-Etter forslag fra Arbeiderpartiet vedtok Stortinget i høst at pensjonistene skal ha den samme inntektsøkningen som lønnsmottakerne. Det skulle skje ved at etterslepet fra i fjor skulle tas igjen før årets trygdeoppgjør. Regjeringen følger ikke opp dette og svikter dermed pensjonistene, sier Hill Marta Solberg. Hun forsikrer at Arbeiderpartiet vil følge opp løftene til pensjonistene.
Nye usosiale kutt
-Regjeringen viderefører en politikk med å la svake grupper betale for de store skattelettelsene, sier Solberg. Hun viser blant annet til at Regjeringen nå foreslår å øke egenandelene for legehjelp, psykologhjelp og fysioterapi med hele 10 prosent. Det blir dessuten trangere økonomi i kommunene, noe som kan føre til ytterligere kutt i skole og eldreomsorg.
De høye strømprisene i vinter førte til at mange slet tungt med å få betalt strømregningen. Arbeiderpartiet fikk derfor med seg stortingsflertallet på flere tiltak for å hjelpe dem som fikk størst problemer, blant annet ved å gi flere rett til bostøtte. Regjeringen foreslår nye kutt i bostøtteordningen, og vil ikke gi flere barnefamilier rett til bostøtte. Dette kan sende flere på sosialkontoret. Regjeringens omsorg for de som sliter med høye strømregninger gikk forbausende fort over, sier Solberg.
