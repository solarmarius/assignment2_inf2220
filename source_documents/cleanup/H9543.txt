
22.8.2005
Trude Malthe Thomassen, Miljøpartiet De Grønne
De Grønne tar avstand fra den amerikanske okkupasjonen av Irak
De Grønne tar på det sterkeste avstand fra den amerikanske okkupasjonen av Irak. Det kan ikke aksepteres at en nasjon med grov vold undertvinger en annen på denne måten.
Vi ser med dyp bekymring på at okkupantene i strid med all folkerett er i ferd med å omskape den irakiske økonomien i liberalismens bilde. De Grønne kan ikke akseptere at irakerne påtvinges et økonomisk system som tillater at profitten og oljen havner i USA, tildels direkte i de amerikanske regjeringsmedlemmenes bankkontoer og aksjeporteføljer.
MDG krever derfor at USA og de øvrige okkupasjonsmaktene snarest mulig trekker sine styrker tilbake og overlater Irak og landets ressurser til landets egen befolkning.
MDG tar også sterk avstand fra den hensynsløse voldsbruken som utøves av radikale islamister og andre såkalte motstandsgrupper. Det irakiske folket er ikke tjent med at de selv eller landets infratsruktur sprenges i stykker.
MDG ser de nylig avholdte valgene - med alle sine svakheter - som et skritt i retning av et nytt legitimt styresett for Irak. Vi registrerer med glede at sjiitter og kurdere anstrenger seg for å trekke sunni-araberne sterkere inn i de nye maktorganene enn valgresultatet skulle tilsi.
Miljøpartiet De Grønne håper den vanskelige prosessen som nå er påbegynt vil kunne erstatte okkupasjon og terror med et verdslig og føderalt Irak, der ulike trossamfunn og etniske grupper løser sine motsetninger gjennom dialog og kompromiss, framfor vold og destruktiv maktbruk.
Trude Malthe Thomassen
Nasjonal talsperson
Miljøpartiet De GrønneMiljøpartiet
