
17.2.2000
Tor Nymo
Pressemelding fra
GJENNOMSLAG FOR Å STYRKE VOLDSOFRENES RETTIGHETER
- Det er en seier i kampen for å styrke voldsofrenes rettigheter, når justiskomiteen i dag har bedt Regjeringen foreta en samlet gjennomgang av tiltak som kan styrke voldsofrenes rettigheter, sa en glad Tor Nymo etter at justiskomiteen i dag hadde avgitt innstillingen til dokument 8 : 22 (1999/2000).
Før jul leverte Senterpartiets Tor Nymo inn et dokument 8 - forslag som tok til orde for å få en gjennomgang av nasjonal og internasjonal lovgivning med sikte på å styrke voldsofrenes rettigheter. Bakgrunnen for forslaget er at det hvert år er 180.000 mennesker i Norge som blir utsatt for vold. Bare om lag 15% av disse tilfellene blir anmeldt. Omtrent 90% av anmeldte voldtekter blir henlagt.
- Dessverre er voldsofrenes vern for dårlig både i norsk lov og i Den Europeiske Menneskerettighetskonvensjonen (EMK). Det er i dag en grunnleggende skjevhet i EMK som gjør at gjerningsmannen har en bedre beskyttelse enn voldsofre. Med tanke på de tradisjonene som Norge har i å ligge i front når det gjelder menneskerettighetsarbeidet så bør vi gripe fatt i dette forholdet, sier Nymo.
Stortingsrepresentant Nymo viser til at det allerede er iverksatt og er under utarbeidelse tiltak fra justisdepartementet som tar sikte på å styrke voldsofrenes rettigheter.
- Denne regjeringen har gjort en god del for å styrke voldsofrenes rettigheter, men poenget med denne gjennomgangen som det har er tatt til orde for er å få en grundig og helhetlig gjennomgang av tiltak som virker forebyggende mot overgrep, som styrker ofrenes stilling i rettsapparatet og som kan reparere og gjenopprette påførte skader, avslutter Senterpartiets justispolitiske talsmann Tor Nymo.
