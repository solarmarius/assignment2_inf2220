
31.januar 2002
Kristelig Folkeparti
Stor medlemsmasse i KrF!
I motsetning til de fleste andre politiske partier har Kristelig Folkeparti har økt medlemstallet sitt fra i fjor. I 2001 hadde partiet 47 864 medlemmer, mens vi per 1. januar i år hadde 48 219 medlemmer.
- Vi er veldig glad for framgangen og for at vi har klart å snu den negative tendensen de fleste partiene har slitt med de siste årene, sier generalsekretæren i KrF, Inger Helene Venås.
Kristelig Folkeparti har i tillegg en stabil høy medlemsmasse i forhold til oppslutning, sammenlignet med de andre partiene. KrF hadde ved valget en oppslutning på 12,4 %, og nesten 50.000 medlemmer. Selv om Høyre har en oppslutning på rundt 21,2% og Arbeiderpartiet fikk 24,3 % oppslutning, ligger medlemstallene bare i overkant av 50.000.
- En stabil medlemsmasse er viktig for gode valgresultat, den er ryggraden for ethvert politisk parti, sier generalsekretæren.
KrF har de siste årene drevet en effektiv og innholdsrik organisasjonsutvikling. Arbeidet med å nå ut til flere velgersegmenter i samfunnet ble startet i 1995. Mange husker kanskje reklamen "Du bør ikke synge i kor for å stemme KrF" - en kampanje som ga gode resultater og var med å føre KrF inn i Regjeringskvartalet i 1997.
KrF har nå satt i gang ett nytt prosjekt "Organisasjon 2010". - Denne strategien legger vekt på å gi det enkelte medlem økt innflytelse gjennom inkludering i ulike politiske prosesser KrF er involvert i, sier generalsekretæren.
Det dreier seg blant annet om direkte deltagelse for eksempel når det gjelder høringsuttalelser, nominasjonsspørsmål og organisasjonsutvikling. For å klare dette vil moderne teknologi stå sentralt.
- Vi må utfordre tradisjonelle strukturer. Heller ikke demokratiet vil være det samme som i dag, siden moderne teknologi gir oss unike muligheter til å inkludere medlemmene effektivt i den politiske hverdag, sier Venås.
