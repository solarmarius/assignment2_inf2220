
Pressestoff - Fredag 7. februar 1992
KrFU-er på tinget:
Av Nils-Petter Enstad
AKTIV UKE FOR UNG VARAREPRESENTANT
Hilde Johnson (28) er det yngste medlemmet av Kristelig Folkepartis stortingsgruppe for tiden. Som første vararepresentant fra Rogaland, har hun vikariert for sykmeldte Borghild Røyseland siden 15. januar. Denne uka har hun vært særlig aktiv, og har stått på Stortingets talerstol flere ganger.
Tirsdag vedtok et flertall i Stortinget at gassen fra Heidrun-feltet skal føres i land i Midt-Norge, og at det skal bygges en metanolfabrikk. Hilde hørte ikke til dette flertallet, og hun hørte heller ikke til flertallet i sin egen gruppe.
I et friskt innlegg fortalte hun resten av nasjonalforsamlingen at dette vedtaket ville medføre et farvel til Norges egen CO2-målsetting, og det i en tid da FN's klimapanel har sagt at utslippene må reduseres med 50 prosent i løpet av noen tiår om man skal unngå global oppvarming. I solidaritet med neste generasjon stemte hun derfor imot hele pakken, slo hun fast.
"Kjørte" statsråden
Til onsdagens spørretime hadde Hilde Johnson meldt to spørsmål. Det ene ble trukket fordi saken løste seg: Den lungesyke bulgareren Bou Boev gikk bli i Norge. Men arbeids- og administrasjonsminister Tove Strand Gerhardsen ble skikkelig "kjørt" på hvorfor Stavanger er holdt utenfor prosjektet "Ung i storby - '92", som skal hjelpe arbeidsledig ungdom i storbyene.
-Ledigheten er lavere i Stavanger enn i de andre storbyene, mente statsråden.
-Ungdomsledigheten er like stor, svarte Hilde.
-.....og så har vi ordningen med "Skap arbeidsplasser i kommuene", fortsatte ministeren.
-Stavanger har fått avslag på en søknad om å få være med i den ordningen, repliserte stortingsrepresentanten.
-Vi mangler ressurser, men kanskje Stavanger kan bli med neste gang, var statsrådens siste ord.
-I sum var jo svarene nokså negative, oppsummerer Hilde etterpå, og medgir at hun er skuffet over resultatet. Men mange års politisk arbeid, blant annet som nestleder i KrFU og som personlig sekretær for Kjell Magne Bondevik da han var utenriksminister, har for lengst lært misjonærdatteren og cand.polit.'en at politikk ikke bare er å få rett, men å arbeide for det man tror er rett.
Miljø- og bistandspolitikk er blant hjertesakene hennes. Kanskje ikke så unaturlig for en som en stor del vokste opp i Tanzania? (KrF-Press)
