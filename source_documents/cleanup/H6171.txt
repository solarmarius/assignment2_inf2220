
22.09.02
Venstre
Bare FNs Sikkerhetsråd kan vedta militære aksjoner mot Irak!
USAs planer om en militær aksjon mot Irak med sikte på å styrte Saddam Hussein er et risikabelt prosjekt som vil utsette sivile for store lidelser, true stabiliteten i den arabiske verden, og være i strid med folkeretten. Venstre krever derfor at enhver aksjon mot Irak må ha støtte i sikkerhetsrådet, og at alle andre utveier må være prøvd først.
Venstres landsstyre ser med stor uro på usikkerheten som hersker omkring eventuelle masseødeleggelsesvåpen i Irak. Denne usikkerheten er i seg selv en trussel mot fred og sikkerhet.
FN må innhente nødvendig dokumentasjon for å få avklart hvilken trussel Irak representerer. En endelig avklaring kan først finne sted om våpeninspektørene får gjennomført sitt mandat, der formålet er å sikre at Irak ikke har eller utvikler masseødeleggelsesvåpen.
Det er viktig at Sikkerhetsrådet har og tar det overordnede ansvar for internasjonal fred og sikkerhet, og gjentar og presiserer kravene til Irak.
Det er å håpe at brevet fra Iraks utenriksminister til FNs generalsekretær om retur av FNs våpeninspektører betyr en reell holdningsendring fra Iraks side, og at det ikke vil bli nødvendig å nytte militære tvangstiltak. I så tilfelle har det internasjonale presset tjent sin hensikt.
Dersom maktbruk likevel ikke er til å unngå, fordi våpeninspektørene ikke får full og uhindret adgang til å gjennomføre sine våpeninspeksjoner, må FN ta ansvar for aksjoner mot Irak.
