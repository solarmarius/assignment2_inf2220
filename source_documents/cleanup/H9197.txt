
06.05.05
VENSTRE
Sponheim gratulerer Kennedy
Venstres leder Lars Sponheim har sendt gratulasjon til sin britiske kollega Charles Kennedy i Liberaldemokratene etter partiets beste valgresultat på mange år.
- Med ca 22 prosent viser Liberaldemokratene at heller ikke britisk politikk bare er en kamp mellom rødt og blått, men også at et
radikalt og grønt sentrumsparti kan appellere til mange velgere, sier Sponheim. Liberaldemokratene får trolig over 60 mandater i Underhuset, mot 52 i siste periode.
Liberaldemokratene står for samme sosialliberale grunnsyn som Venstre, og har også mange sammenfallende saker. Liberaldemokratene er Storbritannias fremste miljøparti,
satser sterkt på skole, småbedrifter og en sosialpolitikk med fokus på dem som trenger det mest. Venstre er også glad for partiets klare motstand mot krigen i Irak.
- De siste valgene i Sverige, Danmark og Storbritannia viser at de sosialliberale partiene har god velgerappell. Jeg tror det er et tidsspørsmål før også norske velgere ser at dette alternativet står for framtidas politikk, sier Sponheim.
