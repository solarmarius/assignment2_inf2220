
15.5.2001
Odd Roger Enoksen,
Pressemelding fra
POLITIDISTRIKTET I LOFOTEN/VESTERÅLEN BLIR LAGT NED
Det er nå klart at Regjeringa får støtte av Frp og Høyre til å legge ned politidistriktet i Lofoten og Vesterålen. Det er en ulogisk og distriktsfiendtlig sammenslåing som nå skjer, sier Odd Roger Enoksen.
Senterpartiet vil opprettholde Lofoten og Vesterålen politidistrikt med politidistriktledelsen lagt til Svolvær. Dessverre er det bare KrF som står sammen med Sp i dette.
Reiseavstandene ved den sammenslåingen som Ap nå har fått sin velsignelse til, vil bli uakseptabelt store. For enheter i Lofotregionen vil kjøretiden til politidistriktsledelsen i Harstad bli opp til 4 - 5 timer en vei.
Dessuten er den faglige begrunnelsen for sammenslåingen svak når også departementet sier at kriminalitetssammenhengen mellom Lofoten og Vesterålen og Narvik/Senja er beskjeden.
Sammenslåingen vil bryte fylkesgrensene og gi uklare administrative og ansvarsmessige forhold ved kriser/kriseberedskap. Dette har da også fylkesmannen i Troms vektlagt i sin høringsuttalelse i saken, sier Enoksen.
