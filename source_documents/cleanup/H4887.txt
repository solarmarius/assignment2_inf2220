
14. juni 2001
Karin Kjølmoen
Sats på kvinnene!
- Kvinner er en viktig ressurs for norsk næringsliv. De bidrar både til økt verdiskapning og trygger bosettingen i distriktene. Derfor skal SND prioritere kvinner når de bevilger penger, sa stortingsrepresentant Karin Kjølmoen i debatten om Statens nærings- og distriktsutbyggingsfond (SND).
- Målet med næringspolitikken er å gjøre Norges verdiskapingsevne så stor som mulig ved å legge til rette for konkurransedyktige og lønnsomme bedrifter og næringer. Da må vi kunne ta ut den viktigste ressursen vi har i landet, nemlig menneskenes nyskapings- og arbeidsevne. Det sa saksordfører Karin Kjølmoen (Ap) da Stortinget behandlet stortingsmeldingen om Statens nærings- og distriktsutbyggingsfond (SND).
Kjølmoen understreket behovet for å tilpasse dagens næringspolitikk til de utfordringer vi står overfor, med stadig sterkere konkurranse i et internasjonalt marked.
- Det er viktig at innsatsen fremover spisses mot å bidra til økt innovasjonsevne og høyere kompetanse i norsk næringsliv. En slik konsentrasjon av innsatsen er nødvendig for å følge opp de ambisjonene som ligger i forskningsmeldinga. SNDs samarbeid med bl.a. Norges forskningsråd, Norges Eksportråd , SIVA og en rekke andre organisasjoner må videreutvikles og forsterkes, fastslo Kjølmoen.
Hun pekte videre på at SND skal bistå næringslivet med både kapital og kompetanse. Arbeidet skal først og fremst være rettet mot små og mellomstore bedrifter og entreprenører, og gi tilbud som ikke dekkes av det private markedet.
- Jeg vil også påpeke at design spesielt er nevnt som en konkurransefaktor og at dette skal være en integrert del av SNDs vurderinger, sa Kjølmoen.
- At Norge i dag har en høy andel av sysselsettingen i små og mellomstore bedrifter, tilsier en større offentlig medvirkning innenfor områder som kompetanse, nettverksbygging og finansiering. Det vil være myndighetens ansvar å sørge for at virkemiddelapparatet løser slike oppgaver. Her er SND en sentral aktør, sa hun.
Kjølmoen understreket at næringspolitikken må ta utgangspunkt i lokale forutsetninger med sikte på at levedyktige og nyskapende bedrifter skal kunne utvikle seg.
- Derfor er det et viktig grep som nå gjøres gjennom den nye modellen for de regionale styrene og ved at de regionale styrene får vedtaksfullmakt. Forsterket samhandling mellom fylkeskommunen og SND og andre aktører er viktig og nødvendig. Distriktskontorstrukturen har vært positiv og brakt virkemiddelapparatet nærmere kunden. For å oppnå enda bedre effekter bør SND utnytte sine virkemidler mer på kundenes premisser og bli bedre på samordning av virkemidler fra andre aktører. Dette bør også sees i sammenheng med at regionalkontorene nå får vedtaksfullmakt, sa hun.
- Kvinner er en viktig ressurs for norsk næringsliv. Kvinner skal være en prioritert målgruppe innenfor SNDs distriktsrettede virkemidler. Kvinner i næringslivet bidrar både til økt verdiskapning og trygger bosettingen i distriktene, sa Karin Kjølmoen.
