
20.3.97:
Tor Nymo,
200 MILLIONER KRONER TIL POLITI- OG LENSMANNSETATEN
Jeg er svært glad for at et flertall i Stortingets Justiskomite i dag har besluttet å bevilge 200 millioner kroner ekstra for å styrke Politi- og lensmannsetaten, sier Senterpartiets medlem i justiskomiteen Tor Nymo. Ressursmangelen er så alvorlig og så akutt at det har vært svært viktig for oss å få en så rask som mulig avklaring i denne saken.
Da konsekvensene av departementets feilbudsjettering ble kjent, krevde Senterpartiets parlamentariske leder Johan J. Jakobsen at statsråden umiddelbart skulle fremme forslag om tilleggsbevilgning til politi- og lensmannsetaten slik at tjenesten kunne opprettholdes på et forsvarlig nivå. Senterpartiet ville ikke akseptere at folks hverdag ble utrygg fordi politiet og lensmennene ikke hadde tilstrekkelige ressurser til å trygge liv og eiendom.
Sterke signaler fra organisasjonene og politimesterne synliggjorde behovet for en rask reaksjon fra statsråden. Det ble senere fremmet et privat forslag om nødvendig tilleggsbevilgning til politi- og lensmannsetaten.
- Flertallet i justiskomiteen, alle unntatt Arbeiderpartiet, står nå sammen om en tilleggsbevilgning på 200 millioner kroner. Vi er glad for at Stortinget nå vil være med på et løft for å sikre en forsvarlig polititjeneste også utover det forslaget Regjeringen til slutt har fremmet. Vi er også fornøyd med at komiteen har avvist Arbeiderpartiets forslag om å ta inn igjen beløpet gjennom å øke rettsgebyrene og satsene for forenklede forelegg, sier Nymo. Det er i tillegg en åpning i vedtaket som gir mulighet til å komme tilbake til denne saken i Revidert nasjonalbudsjett dersom det også etter denne tilleggsbevilgningen viser seg å være problemer med å sikre utførelse av en forsvarlig polititjeneste.
