
mandag 29. mai 2000 14:48:18
- Arbeiderpartiet er ikke til å stole på
- Venstre beklager sterkt Ap-regjeringens tilbud og manglende forhandlingsvilje i jordbruksoppgjøret. Under Stortingets behandling av landbruksmeldinga, dannet sentrumspartiene og Arbeiderpartiet flertall for en forutsigbar og god utvikling for norsk landbruk. Arbeiderpartiet viser nå at det ikke er til å stole på. Bare 14 dager etterpå søker partiet skilsmisse, og hopper bevisst over i Høyres seng.
Det sier Venstres landbrukspolitiske talsmann, Leif Helge Kongshaug.
- Størsteparten av Norge er ikke egnet for industrialisert jordbruk. Med statens tilbud vil to av tre gårdsbruk gå drastisk ned i inntekt, og det er stikk i strid med Stortingets vedtak om landbrukspolitikken, fattet for bare 14 dager siden, sier Kongshaug. Han er skuffet over denne snuoperasjonen fra Aps side, og mener det er et stort tillitsbrudd.
- Norsk landbruk trenger mest av alt stabile og sikre rammevilkår, og langsiktige politiske signaler. Kompromisset mellom sentrumspartiene og Arbeiderpartiet om landbruksmeldingen ga grunnlag for optimisme, reformer og nyskaping i norsk landbruk. Nå kaster Ap dette på båten allerede, og skaper ny usikkerhet, sier Leif Helge Kongshaug.
