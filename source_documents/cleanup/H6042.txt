
18.06.2002
@-brev fra Jens 18. juni 2002
- Fredag vedtar regjeringen og Fremskrittspartiet revidert nasjonalbudsjett. Der gjør de ingenting for å bidra til å få ned rentene og bedre situasjonen for norske bedrifter og arbeidsplasser som sliter med høye kostander og sterk kronekurs. I dag er rentene i Norge omtrent dobbelt så høye som i våre naboland, skriver Jens Stoltenberg i @-brev fra Jens 18. juni 2002.
Kjære @-brevvenn
Fredag vedtar regjeringen og Fremskrittspartiet revidert nasjonalbudsjett. Der gjør de ingenting for å bidra til å få ned rentene og bedre situasjonen for norske bedrifter og arbeidsplasser som sliter med høye kostander og sterk kronekurs. I dag er rentene i Norge omtrent dobbelt så høye som i våre naboland.
Regjeringen unnskylder seg med at den angivelig følger handlingsregelen for bruk av oljepenger. Den unnskyldningen holder ikke.
Det er en god trafikkregel å avpasse farten etter kjøreforholdene. Hvis det er glatt veibane eller dårlig sikt, er det tilrådelig å kjøre saktere enn fartsgrensen tillater. En fartsgrense er ikke en bestemmelse om påbudt hastighet, men maksimalt tillatt hastighet. Noe liknende har vi i budsjettpolitikken der vi har en handlingsregel om å bruke avkastningen av oljefondet. Men det gjelder ikke uavhengig av "kjøreforholdene" i økonomien. Hvis det er fare for høy rente og sterk svekkelse av bedriftenes konkurranseevne, bør pengebruken reduseres. Regjeringen bruker handlingsregelen som en autopilot i budsjettpolitikken og øker pengebruken. Det er dårlig nytt for alle med boliglån og konkurranseutsatte norske bedrifter.
I Arbeiderpartiets alternative forslag til revidert budsjett, legges det opp til å redusere bruken av oljepenger med om lag 700 millioner kroner for å dempe presset på renten. Arbeiderpartiets forslag om et strammere budsjett er et skritt i riktig retning, og vel så viktig et signal om vilje til også i framtida til å føre en budsjettpolitikk som bidrar til å dempe svingningene i økonomien. Problemet til regjeringen er at den ikke gjør noe som helst, men sitter helt stille og i stedet skylder på andre for det høye rentenivået og den kraftige svekkelsen av konkurranseevnen til bedriftene. I stedet for å føre en ansvarlig økonomisk politikk, legger de skylda på opposisjonen.
Nå er det barnehagene som får skylda. Men de økte utgiftene til barnehager i årets budsjett er dekket fullt ut med utgiftsreduksjoner på andre områder. Det vil Arbeiderpartiet sørge for vil være tilfellet i våre budsjetter også i kommende år. Slik skal vi vise at det er mulig å bygge ut velferdsordninger og samtidig føre en ansvarlig økonomisk politikk. Vi skal være gode både til å skape og til å dele.
Regjeringen har følgende problem: Høyre og Kristelig Folkeparti forsøker å kombinere Kristelig Folkepartis mange løfter om økte utgifter med Høyres uansvarlige løfter om reduserte inntekter i form av lavere skatt. Det har de samme partiene prøvd før. Resultatet ble jappetid og gjeldskrise. Nå har også Høyre blitt et utgiftsparti. Det så vi i Revidert nasjonalbudsjett, der partiet valgte å doble veksten i statens utgifter.
Vennlig hilsen Jens Stoltenberg
