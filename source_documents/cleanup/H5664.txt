
8/3-02
- Mange store oppgaver å løse
- Folk i dag vil ikke finne seg i mangelfulle tilbud. Det beste middel mot et todelt velferdstilbud, er et bedre offentlig tilbud, sa parlamentarisk leder Jens Stoltenberg i sin tale til landsstyremøtet 8. mars 2002.
- Da jeg meldte meg inn i Arbeiderpartiet 11. september 1973 gikk partiet tilbake med 12 prosent ved valget . Forskere og politiske kommentatorer hadde lange og grundige utredninger som fastslo at partiets tid var ute. Vår oppgave var fullført. Det samme skjer i dag. Det er riktig at vi i løpet av forrige århundre nådde mange av våre mål, mens andre ble overoppfyllt. Velstanden ble større enn noen hadde forestilt seg.
Men om vi nå ser framover, er det enkelt å se at jobben ikke er gjort. Sosial urettferdighet, utrygghet og mangelfulle fellesløsninger viser at det er oppgaver nok for Arbeiderpartiet, sa parlamentarisk leder Jens Stoltenberg i sin tale til landsstyret 8. mars 2002.
Han fastslo også at Arbeiderpartiet har vært, og fortsatt skal være, et parti for sosialrettefrdighet fellesskap og trygghet. - Våre kjerneverdier har fått sterkt fotfeste i hele befolkningen. Vår problem i dag er at folk ikke lenger oppfatter oss som den sterkeste garantisten for disse verdiene. Vår oppgave er å vise at vi klarer å omsette disse ordene i prakltisk handling, og vise at vi er tilliten verdig. For selv om verdiene er blitt felleseie, er det originalen som er best - nemlig Det norske Arbeiderparti, sa han.
- Vi er veldig gode til å telle, men ikke alltid like gode på hva vi teller. Faren med å være så opptatt av antallet, enten det nå gjelder plasser i eldreomsorg, barnehager eller studieplasser, er at vi ikke blir like opptatt av innholdet. Det gjenstår mye når det gjelder kvalitet på forskjellige velferdstilbud. For eksempel har eldre krav på god omsorg når de trenger det. Vi vet at høyrekreftene er opptatt av privatisering av velferd. Og dersom vi ikke klarer å heve kvaliteten, vil vi oppleve at det skjer. Folk i dag vil ikke finne seg i mangelfulle tilbud. Det beste middel mot et todelt velferdstilbud, er et bedre offentlig tilbud, sa Stoltenberg. Han lovte at våre felles velferdsgoder skal rustes opp.
Stoltenberg sto fast på at orden i økonomien er en sosialdemokratisk dyd. - Vi kan ikke kjøpe oss til flere velgere, sa Jens Stoltenberg.
