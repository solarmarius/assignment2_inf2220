
7/4-02
Ja til nasjonalt vernepliktsforsvar, nei til vervet krigshær!
Senterpartiet vil ha et norsk forsvar som bygger på allmen verneplikt og suverenitetshevdelse i norske områder. De største sikkerhetspolitiske utfordringene for Norge finnes i nord-omrdene. Derfor må også forsvarets tyngdepunkt ligge i Nord-Norge.
Regjeringen har nå lagt fram forslag til endringer i forsvarspolitikken som bryter med disse grunnleggende prinsippene.
Regjeringen reduserer aktiviteten i landforsvaret til et nivå som tilsier at vi i fremtiden ikke vil ha et territorielt landforsvar. Vi vil trene soldater til deltakelse i internasjonale operasjoner. Intet mer. Det sikkerhetspolitiske fokus flyttes fra nordområdene. Det nasjonale perspektiv på Forsvaret reduseres til fordel for tilpasning til Nato`s nye struktur og deltakelse i internasjonale operasjoner. Forslaget innebærer nedbygging av folkeforsvaret og bortfall av alminnelig verneplikt. Eventuell norsk deltakelse i internasjonale operasjoner kan ikke gå foran slike hensyn, men må underordnes nasjonale forsvarsbehov.
Høyre advarte mot Arbeiderpartiets forsvarspolitikk som ble presentert av regjeringen Stoltenberg for et år siden. Høyres landsmøte hevdet at den daværende regjeringens forsvarspolitikk minnet om en moderne utgave av 1930-tallets brukne geværs politikk. Det regjeringen nå går inn for minner til forveksling om det Høyre advarte mot i fjor.
Senterpartiet er svært bekymret for at også kystovervåkningen nedprioriteres. Våre mest verdifulle ressurser er samlet langs kysten i sårbare gass- og oljeinstallasjoner og i fisken i havet. En nedbygging av en i utgangspunktet minimumsberedskap, gir økt risiko i norske farvann.
Sp står fast ved den forsvarsstrukturen som ble vedtatt i Stortinget i fjor, og vil bidra til at det blir bevilget nødvendige midler til at denne strukturen skal kunne opprettholdes. Senterpartiet går mot regjeringens forslag om å bevilge 1.9 milliarder til Regionfelt Østlandet. Hærens behov for øvelser i regionfelt kan dekkes av det etablerte feltet i Nord Norge. Regionfelt Østlandet legger kun til rette for en tyngdeforskyvning av forsvaret fra nord til sør.
