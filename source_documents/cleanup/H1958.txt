
Lørdag 17. oktober 1992
Kjell Magne Bondevik i Molde:
VANSKELIG Å FÅ BUDSJETT-FLERTALL
-Denne gangen vil det bli vanskeligere enn før å få til et flertall i Stortinget bak et budsjettopplegg. Dette fordi Regjeringen i sitt forslag har skapt større avstand til sentrumspartiene gjennom en dårlig fordelingspolitikk. EF-saken og den politisk utvikling kan i praksis bety en storkoalisjon av Arbeiderpartiet og Høyre. KrF vil markere seg mot dette, og legge vekt på en verdibasert og vekstkritisk politikk. Det var Kristelig Folkepartis leder, Kjell Magne Bondevik, som sa dette i et foredrag under rådsmøtet i Møre og Romsdal Kristelig Folkeparti i Molde lørdag.
-Når Arbeiderpartiet på sitt landsmøte i november trolig går inn for medlemsskap i EF-unionen, vil det bli en langvarig strid fram til en folkeavstemning. Erfaring fra EF-striden for 20 år siden tilsier at dette i praksis kan utvikle en storkoalisjon mellom Arbeiderpartiet og Høyre.
-Ja, Regjeringens budsjettforslag kan tyde på at Ap allerede har lagt opp til dette. her foreslås tiltak som rammer svakstilte både i Norge og utlandet. Det er en feil fordelingspolitikk.
-Hvis ikk Høyre går inn i et budsjettsamarbeid med Ap, kan det denne gangen bli vanskeligere enn før å få til et flertall bak et budsjett. KrF må ha vesentlige endringer om det skal gå, blant annet innen familiepolitikken, miljøpolitikken og bistandspolitikken.
Jeg regner med at heller ikke Senterpartiet så lett kan bidra denne gang, ut fra sin sterke kritikk, og ut fra partiets framstilling av at Ap er inne på en helt gal vei, sa Bondevik.
Bred eller smal front mot EF?
-Når EØS-saken nå er avgjort, begynner kampen om EF-medlemsskap. Blant motstand-erne av medlemsskap er det ulike syn på EØS-avtalen. Det må vi respektere.
Hvis vi skal vinne kampen mot medlemsskap, må vi bygge på en bred allianse av EF-motstandere. Vi må for eksempel ha med de i fagbevegelsen og Ap som er for EØS og mot medlemsskap, som for eksempel Hallvard Bakke, Rune Gerhardsen, Tove Strand Gerhardsen med flere.
"Nei til EF" må, hvis de vil legge en strategi som skal lykkes, nå bygge en bred allianse av folk med ulike syn på EØS, sa Kjell Magne Bondevik i Molde lørdag.
