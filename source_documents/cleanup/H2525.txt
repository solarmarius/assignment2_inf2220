
Fredag 16.desember 1994
Finanspolitisk talsmann Odd Holten (KrF) om salderingen:
Trygger norsk økonomi
-Det viktigste for Kristelig Folkeparti nå, er å ta vare på den gunstige utviklingen norsk økonomi er inne i. Derfor har vi bidradd til denne flertallsløsningen i budsjettinnspurten, sier KrFs finanspolitiske talsmann, Odd Holten.
Budsjettforliket KrF har inngått med Arbeiderpartiet, bærer preg av KrFs ønske om en bedre sosial fordelingsprofil i budsjettet. Det har ellers vært viktig for KrF å få på plass tiltak for å styrke de delene av norsk næringsliv som er spesielt utsatt etter at Sverige og andre EFTA-land valgte en annen tilknytning til EU enn det Norge gjorde. For KrF har en ytterligere reduksjon i arbeidsgiveravgiften derfor stått sentralt.
-Vi ønsker å vise at KrF er et parti med vilje og evne til å ta ansvar. Som en forlengelse av EU-valgkampen vil vi derfor legge til rette for at tilliten til norsk økonomi i inn- og utland opprettholdes. Det samme gjelder tilliten i markedet og en stabil rente på et lavere nivå enn dagens, sier Holten.
For å sikre stabiliteten i norsk økonomi, har KrF fått gjennomslag for å styrke økonomien til fylkeskommunene og kommunene med henholdsvis 400 millioner og 200 millioner kroner. De 400 millionene til fylkeskommunene er øremerket sykehusene. Midlene til kommuene skal gå til oppfølging av reformen angående psykisk utviklingshemmede.
KrF støttet også til slutt momsøkningen. Barnefamilier, pensjonister og arbeidsledige får imidlertid kompensert for denne.
