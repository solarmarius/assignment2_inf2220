
11.5.99
Marit Tingelstad
Pressemelding fra
UTDANNINGSREVOLUSJON I REGI AV SENTRUMSREGJERINGEN
- Vi er inne i en utdanningsrevolusjon. Den utdanningspolitiske tenkingen legger opp til at endringer i skolen skal komme nedenfra, ikke sentralstyres. Derfor skal lærerne gis tid og rom til lokalt initierte pedagogiske og metodiske opplegg som vil bidra til motiverende læringsmiljø, sa Marit Tingelstad i dagens utdanningspolitiske debatt i Stortinget.
Sentrumsregjeringen har siden den overtok høsten 1997 grepet fatt i mange av de utfordringene som skolen stod overfor. slo Tingelstad fast. Hun pekte særlig på tilrettelegging for samarbeid med lokalt næringsliv og satsingen på informasjons- og kommunikasjonsteknologien.
- Nyskapings- og utviklingsarbeid må stimulere til etablering av arbeidsplasser der folk bor. Derfor er det viktig med en yrkesretting av allmennfaga i yrkesfaglig studieretning og et nært samarbeid med det lokale næringsliv, sa Tingelstad. - Det er nødvendig med en satsing på IT i skolen. Men vi må samtidig huske på at skolen skal gi elevene basiskunnskap som setter elevene i stand til å finne, vurdere og utnytte den enorme mengden informasjon som er tilgjengelig og omdanne denne til kunnskap, avsluttet Tingelstad.
