
11.02.03
Vegard Martinsen
KRISEN I NATO
Den pågående krisen i NATO er meget alvorlig, og kan føre til at NATO sprekker.
NATO ble dannet etter at det imperialistiske Sovjetunionen hadde lagt under seg en rekke land i Øst Europa etter den annen verdenskrig. Etter at NATO ble dannet, stanset Sovjets ekspansjon, og grunnen til det var den militære styrke som storebroren i NATO, USA, representerte.
Formelt var NATO en allianse hvor alle skulle stå sammen i tilfelle angrep, reelt sett var NATO en måte for europeiske land å velte en betydelig del av sine forsvarsutgifter over på USA: det det var snakk om var at i tilfelle noe vesteuropeisk land ble angrepet av kommunistdiktaturet Sovjetunionen, da skulle USA hjelpe til.
I dag er situasjonen en annen enn på 50-tallet. Kommunistblokken brøt sammen omkring 1990, og er således ikke lenger noen trussel.
Men en ny trussel er dukket opp: I de siste tyve år er Vesten, og spesielt USA, blitt rammet av et stort antall terroraksjoner fra islamister (fundamentalistiske muslimer). 4000 sivile amerikanere er drept i slike terroraksjoner, og siden disse terroraksjonene er støttet av ulike lands regjeringer har USA all rett til å betrakte seg som angrepet av disse landene. USA har derfor all rett til å gå til en forsvarskrig mot disse landene (Irak, Iran, Syria, Libya, Sudan - Afghanistan er ikke lenger på listen).
Som kjent forbereder USA seg nå på en krig mot Irak, og ber om støtte fra NATO. Det har vist seg at tre av de 16 medlemslandene (Tyskland, Frankrige, Belgia) ikke vil hjelpe USA. (Formelt handler det om hjelp til Tyrkia, men dette er ikke den reelle problemstillingen.)
Det er skandaløst at disse landene ikke vil hjelpe USA, og dette kan føre til at USA trekker seg ut av hele samarbeidet, noe som vil føre til større usikkerhet for alle vestlige land. Det har alltid vært sterke isolasjonistiske krefter i USA, og disse får nå vann på mølla når de land som USA har støttet i 50 år ikke vil støtte USA når USA trenger hjelp.
DLF har alltid vært tilhenger av norsk medlemskap i NATO, og for Norge vil det være meget uheldig hvis NATO svekkes. Og det som Tyskland, Frankrike og Belgia (?) nå gjør er skandaløst, og kan føre til at NATO sprekker. Da vil Norge miste en viktig alliert, og i urolige tider, som det nå ser ut til at vi går inn i, trenger man sine allierte.
