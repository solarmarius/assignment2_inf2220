
19.12.02
Øyvind Vaksdal, FrP
Politikerne har skylden for høye el-priser
Skyhøye statlige avgifter og manglende økning i kraftproduksjonen merkes i lommeboken hos folk flest. Dagens høye elpriser er resultatet av mange års politisk ørkenvandring fra stortingsflertallet. Det er mildt sagt oppsiktsvekkende når energiministeren i energinasjonen Norge truer med strømrasjonering. FrP vil ikke ta del i de andre partienes ensidige fokus på å redusere strømforbruket. Få land i verden har så gode forutsetninger som Norge for å sikre befolkningen rikelig med energi til rimelig priser. Vi bor i et kaldt og tidvis mørkt land, og bør ikke ha dårlig samvittighet over at vi ønsker lys og varme rundt oss.
Hylekoret med politikere fra dagens og tidligere regjeringspartier glemmer hva de selv har gjort i maktposisjon. Norges kraftunderskudd på rundt 7 TWh er resultatet av mange år med liten og avtagende kapasitetsøkning i elforsyninga. Produksjonskapasiteten økte med bare ca 3,9 TWh i perioden 1990-2000 mens den årlige bruken av elektrisitet økte med mellom 12,0-18,0 TWh. Frps advarsler mot problemene som ville oppstå i en rekordtørr høst som nå, har blitt oversett.
Politikernes reaksjon er at folk flest må bruke mindre strøm, og annonsene fra ENOVA fremstiller nordmenn som strømsløsere. NVE har derimot dokumentert at norske husstander IKKE bruker mer energi enn tilsvarende i nordiske land. Det er politikerne som har valgt elstrøm til å dekke energibehovet i norske husholdninger. Alternativer, som fyringsolje, er blitt tilsidesatt gjennom høye avgifter, og man er dermed mye mer sårbare for prisoppganger på strøm.
Fremskrittspartiet har lenge forsøkt å hindre at dagens problemer oppstod. Vi har støttet flere miljøtilpassede vannkraftutbygginger, utvidelser av eksisterende anlegg, økt bruk av småkraftverk og miljøvennlig gasskraft. FrP foreslo å redusere elavgiften med 5 øre/kWh, men fikk ikke støtte. Høye strømpriser er visst ikke så farlig likevel dersom det betyr at staten går glipp av inntekter. FrP derimot skal kjempe videre for å sikre lave strømpriser i Norge.
