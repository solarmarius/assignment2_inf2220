
Økt satsing på havbruk
6. september 2001
Fra parlamentarisk leder Kjell Magne Bondevik:
- Kristelig Folkeparti vil forsterke satsinga på havbruksnæringen. Vi vil doble forskningskapasiteten innen 2005. Havbruk gir oss nye muligheter til verdiskapning, langt ut over dagens oppdrett av laks og ørret. Vi må ta i bruk kystens muligheter til verdiskapning, sa Kjell Magne Bondevik i Ålesund i dag.
Doblet innsats for forskning
Kristelig Folkeparti vil doble forskerkapasiteten innen marin forskning fram mot 2005. Marin forskning er allerede pekt ut som et av fire hovedsatsingsområder i forskningen. KrF vil styrke innsatsen med 120 millioner årlig. Det må særlig fokuseres på nye arter, slik at disse kan komme i kommersiell produksjon.
Skattefrafrag for forskning
KrF vil styrke forskningen i næringslivet ved at alle godkjente forskningsprosjekt skal få rett til å trekke fra 25 prosent av utgifter opp til 4 millioner på skatten. Det skal innebære opp til en million i skattelette - opp til to millioner for de som gjennomfører prosjekter i samarbeid med høgskoler, universitet eller godkjente forskningsinstitutt. Dette vil legge til rette for økt forskningsinnsats fra aktørene i havbruksnæringen.
Ingen formueskatt på arbeidende kapital
Stortinget har vedtatt å fjerne formueskatten på arbeidende kapital. I oppdrettsnæringen varierer overskuddet med svært skiftende markedspriser. Formueskatt på arbeidende kapital tvinger aktive eiere til å ta ut utbytte for å betale formueskatt i år med dårlig inntjening. Det skal lønne seg å investere i egen bedrift, derfor vil KrF arbeide for at Stortingets vedtak blir fulgt opp.
Lokal foranking - lokal verdiskapning - lokale ringvirkninger
KrF har fått flertall for at det skal legges vekt på lokal tilknytning ved tildeling av nye konsesjoner. Lokalt eierskap bidrar til at overskudd i større grad investeres i bedriften og regionen framfor å tas ut som utbytte. Slik gir verdiskapningen i havbruksnæringen positive ringvirkninger. Vi har akseptert et statlig vederlag, men har som mål at inntektene skal gå til kommunene og regionen. Midlene må brukes til å styrke kompetansen og forbedre infrastrukturen.
Rekruttering til marin sektor
KrF vil satse på de unge. Vi ønsker et samarbeid mellom skole, elever og marine næringer, og vil stimulere dette med egne prosjektmidler til grunnskolen, videregående skole, høgskoler og universitet. Vi vli bruke 10 millioner årlig på å introdusere ungdom for fagområdet og gjøre kysten til en læringsarena for ungdomsskolen.
