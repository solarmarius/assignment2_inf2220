
Fredag 15. april 1994
Sosialpolitisk talskvinne Valgerd Svarstad Haugland (KrF):
HISTORISK ANLEDNING TIL Å AVVERGE SORTERINGSSAMFUNNET
-Behandlingen av forslaget til lov om bioteknologi er en historisk anledning til å avverge at vi får det sorteringssamfunnet som vi er i ferd med å utvikle. Selv om det fremdeles er stor avstand mellom Kristelig Folkeparti og Sosialistisk Venstreparti i synet på abortloven, er jeg glad for signalene SVs parlamentariske leder Kjellbjørg Lunde kom med i Dagsrevyen torsdag kveld. Det sier sosialpolitisk talskvinne Valgerd Svarstad Haugland i Kristelig Folkeparti.
-De nye signalene fra SV kommer ikke direkte uventet. Det har lenge vært tydelig at mange innen SV ser med uro på hvordan loven om fri abort har fungert som et redskap til å sortere vekk fostre med funksjonshemminger. Blir regjeringens forslag til lov om bioteknologi vedtatt, vil Stortinget nærmest legge til rette for et sorteringssamfunn, sier Valgerd Svarstad Haugland.
-Jeg tror komitéleder Sylvia Brustad på hennes ord når hun sier at ingen ønsker et sorteringssamfunn. Jeg håper derfor at også Arbeiderpartiets fraksjon i sosialkomiteen, og partiets gruppe i Stortinget, vil innse at lovforslaget fra regjeringen ikke er noe godt redskap for å unngå dette, sier Valgerd Svarstad Haugland.
KrF-representanten sier hun tar til etterretning at Kjellbjørg Lunde og SV fremdeles vil at kvinnen selv skal være den som tar avgjørelsen om abort eller ikke, og at det er praktiseringen av gjeldende lov som blir problematisert.
-Etter 20 år med fri abort har KrF lært å glede seg over de "små" skrittene, de som gjør at aborttallene går ned og abortpresset mot kvinner minsker. Jeg ser utspillet fra Kjellbjørg Lunde i et slikt perspektiv, sier Valgerd Svarstad Haugland. Hun legger til det er Høyre som nå sitter med nøkkelen til om vi skal få en lov som legger til rette for soteringssamfunnet eller ikke, og utfordrer også dette partiet til å være med og stramme inn i forhold til det forslaget regjeringen har lagt fram.
