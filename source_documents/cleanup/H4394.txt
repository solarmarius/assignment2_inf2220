
tirsdag 14. november 2000 11:53:34
Venstres sentralstyre:
Stopp overgrepene mot Falun Gong-bevegelsen
Venstres sentralstyremøte oppfordrer den norske regjeringen ved utenriksminister Thorbjørn Jagland til å protestere overfor kinesiske myndigheter mot overgrepene mot Falun Gong-bevegelsen.
Tilhengerne av den kinesiske meditasjonsbevegelsen Falun Gong har siden bevegelsen ble forbudt i juli 1999 blitt utsatt for systematisk forfølging fra den kinesiske regjeringen. Trakasseringen har blitt ytterligere opptrappet i oktober i år og en rekke Falun Gong-utøvere har blitt arrestert og utsatt for tortur. Mange er blitt dømt til lange fengselsstraffer etter tvilsomme rettssaker, mens andre igjen har blitt tvangsinnlagt på mentalinstitusjoner og arbeidsleire. Årsaken til opptrappingen av overgrepene er at det kinesiske regimet kjenner seg truet når en fredelig meditasjonsbevegelse vokser seg større enn kommunistpartiet.
Norge må kreve en umiddelbar slutt på overgrepene mot Falun Gong-utøverne. Dessuten må samtlige samvittighetsfanger frigis fra fengsel og mentalinstitusjoner. Den norske regjering må ta opp spørsmål om menneskerettigheter i alle samtaler med kinesiske myndigheter - også i arbeidet i FNs sikkerhetsråd.
Utviklingen i Kina viser at Norge og andre demokratiske land må utøve en tydelig og enhetlig politikk for å styrke menneskerettighetene. Et mer aktivt MR-arbeid må bli et felles mål for Norges utenrikspolitikk. Vi kan ikke stilltiende godta utviklingen i Kina, men må ta til kraftig motmæle når menneskerettighetene krenkes.
