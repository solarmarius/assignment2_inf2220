
15.12.97
John Dale,
KYOTO-AVTALEN UNDERMINERER GASSKRAFTPROSJEKTA
- Me som tilhøyrer regjeringspartia synest det er grunn til å slå fast at bygging av gasskraftverk på Vestlandet har endå mindre for seg no, i den nye situasjonen Kyoto-avtalen har skapt, sa John Dale i stortingsdebatten om energi- og miljøpolitikk måndag. Han peikte på at det er interessant at eigarane av gasskraftprosjektet, heller i same retning. Han meinte at ein del av forklaringa er alle dei praktiske problem som knyter seg til gjennomføringa av prinsippet om kjøp og sal av kvotar. De var på det punktet at kritikken og motførestellingane mot forhandlingsopplegget alltid var sterkast. No ser me klart at kritikken hadde og framleis har ein solid fagleg basis, og det spørst om det vil vera mogeleg å finna fram til retningsliner som er til å lite på. Det kan i alle fall ta tid.
Han imøtegjekk også kritikken mot den norske posisjoneringa under forhandlingane i Kyoto. Han viste til at Norge møtte med ein forhandlingsstrategi tufta på hovudprinsippet om å ta omsyn til landa sine ulike utgangspunkt. Då vart det eit poeng først å få på plass ei mest mogeleg ambisiøs internasjonal målsetting, dernest ei juridisk bindande fordeling av byrdene mellom landa, utrekna etter visse prinsipp. Det ville vore unaturleg i ein slik situasjon, og slett ikkje logisk, på førehand å kringkaste, eller å låse fast ein norsk posisjon. Ein annan konsekvens av opplegget var at Norge, tilliks med andre land, vart vurdert individuelt. Å hevde at dette vart gjort for å lure seg unna, er å ta alt i absolutt verste meining.
Sjølvsagt såg norske offisielle representantar det som si oppgåve å få til eit internasjonalt opplegg som totalt sett ville føre til dei største reduksjonar av utslepp, rekna i CO2-ekvivalentar, sa Dale. Heldigvis gjekk forhandlingane den rette vegen, og regjeringa gjorde sitt til det. Uansett kan me slå fast at Norge vil ta sin del, og at land som t.d. Danmark, Sverige og USA ikkje på langt nær vil måtte betale ei så stor rekning. Mykje av dette heng i hop med eit forventa fall i oljeprisane. Så ingen kan påstå at me, samanlikna med andre land, slepp billig unna. Regjeringa treng ikkje skamme seg. Når me så legg til at me har ei regjering som posisjonerte seg rett i gasskraftsaka, og som gjorde det klart at me uavhengig av felles gjennomføring av tiltak og handel med kvotar skal gjera ein innsats her heime, finst det heller ingen grunn til å tvile på at motiva bak oppførselen i Kyoto var dei aller beste, sa John Dale.
