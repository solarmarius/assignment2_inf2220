
Pressemelding 19.august 1995
Jon Lilletun, nesleiar i Kristeleg Folkeparti:
KrF forsvarar småskulane
Fleire kommunar legg ned småskular og dette er med på å øydeleggje gode grendemiljø. Kristeleg Folkeparti ønskjer ei omlegging av dei statlege overføringane til kommunane, slik at dei ikkje treng å leggje ned grendeskular. Samstundes må ikkje nye fagplanar gjera det vanskeleg for fådelte skular, og småskular med under 90 elevar treng framleis rektorane som pedagogiske og daglege leiarar. Ein skule med verdiar treng småskulane for å skape varmare samfunn. Dette sa KrFs nestleiar Jon Lilletun på valkampopninga til Hedmark KrF 19. august 1995.
For skuleåret 1994-95 vart det lagt ned 37 grunnskular i Noreg. Fleire kommunar har av økonomiske årsaker ikkje kunne halde oppe eit desentralisert skuletilbod. Dei statlege overføringane er rekna ut etter ein teoretisk modell (Agder-modellen) om optimal skulestruktur. KrF har fleire gonger bede om at denne modellen vert endra, noko som tidlegast kan skje i samband med evalueringa av det kommunale inntektssystemet i 1996, opplyste Lilletun.
-I sommar har det kome to nye framlegg som gjer situasjonen for småskulane endå vanskelegare. Departementet har sendt ut nye fagplanar for 10-årig grunnskule med så detaljerte kunnskapsmål for kvart klassetrinn, at fådelte skular vil få problem med å oppfylle læreplanen. Kristeleg Folkeparti krev at læreplanen også må få ei utforming som gjer det mogleg å drive fådelte skular i samsvar med læreplanen. Det er viktig at vi ikkje får ein læreplan som verkar sentraliserande på skulestrukturen, sa Jon Lilletun.
Lilletun viste også til framlegget frå fleirtalet i Opplæringslovutvalet om at små skular under 90 elevar ikkje treng å ha eigen rektor. Det er med på å svekkje småskulane. KrF meiner det framleis er viktig med ei pedagogisk og administrativ leiing på kvar einskild skule, og vil ikkje støtte eit forslag om å fjerne rektorane frå dei små skulane. I Hedmark vil 66 av 116 barneskular bli ramma av ei slik ordning, sa Lilletun.
-Dei små skulane er ofte ei bærebjelke i dei små grendesamfunna. Flyttar vi skulen og ungane bort frå grendemiljøa, fjernar vi dei viktigaste miljøskaparane i grendene våre. Aktiviteten rundt ungane er ein av dei viktigaste skaparane av sosiale nettverk i nærmiljøa. Kristeleg Folkeparti vil styrke desse nettverka for å få eit varmara samfunn, sa Jon Lilletun.
Lilltun viste også til at Kristeleg Folkeparti i denne valkampen vil sette fokus på omsorg for livet, miljø framfor forbruk og framtid for barna. Saman med ein skule med verdiar utfordrar Kristeleg Folkeparti veljarane til å byggje eit varmara samfunn med kristne verdiar.
-Vi gjev no veljarane ei byggemelding frå Kristeleg Folkeparti om at vi vil arbeide for eit varmare samfunn, sa nestleiar Jon Lilletun på valkampopninga til Hedmark KrF laurdag. (KrF-Press/MMH)
