
13.11.02
Stortingsrep Rune J. Skjælaaen (Sp)
Tildekningsmanøver fra Clemet
Forslaget om å oppheve dagens klassedelingsregler er et nytt forsøk fra Regjeringen på å trylle fram en bedre skole uten å betale det koster, sier Rune J. Skjælaaen i Stortingets KUF-komite.
Jeg frykter at en slik lovendring vil legitimere nye kutt og innsparinger i skolesektoren, stikk i strid med det som er behovet ute i det enkelte klasserom, sier Skjælaaen som er alvorlig bekymret for lærernes mulighet til å oppfylle opplæringslovens klare pålegg om at alle elever har rett til en tilrettelagt undervisning. Flere elever pr. lærer er ikke forenlig med målsetningen om et bedre læringmiljø.
Gjennom forsøksparagrafen og et fleksibelt lovverk har skolene allerede i dag mulighet til å organisere elevene i større grupper når det er mest hensiktsmessig, fortsetter Skjælaaen og tilbakeviser dermed statsrådens hovedargument for lovforslaget.
I motsetning til Regjeringen, som vil ha mer skole for mindre penger, går Senterpartiet inn for mer penger til skolen. - Dette er nødvendig for å øke lærertettheten og å kunne tilby både elever og lærere et bedre lærings- og arbeidsmiljø, avslutter Skjælaaen.
