
Onsdag, 18. oktober 2000
Bondevik valgt som leder av PD Burma
Kjell Magne Bondevik er valgt som leder av det internasjonale nettverk av politikere som arbeider for demokrati i Burma (PD Burma), som hadde sitt årsmøte i Jakarta tirsdag og onsdag.
Bondevik tok i 1996 selv initiativet til nettverket og ledet det fram til han ble statsminister i oktober 1997. Han har altså nå gått inn igjen og tatt over ledelsen av PD Burma.
På årsmøtet diskuterte politikere fra flere land hvordan de nå best kan få Burma-saken høyt opp på dagsordenen, både i enkeltland som er viktige, særlige asiatiske, og i internasjonale organisasjoner. Tilstede på årsmøtet var også statsministeren i Burmas eksilregjering, Dr. Sein Win.
-Presset må nå økes mot militærregimet i Burma. Anng San Suu Kyi er i husarrest og overgrepene mot hennes parti og de lovlig valgte parlamentsmedlemmene er brutale. Militærregimet må gå inn i dialog med Anng San Suu Kyi om overgang til demokrati, sier Bondevik.
