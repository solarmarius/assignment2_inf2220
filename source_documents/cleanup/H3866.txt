
20.1.99:
Marit Tingelstad,
Pressemelding fra
SITUASJONEN VED FORBRUKERKONTORENE TATT OPP I SPØRRE­TIMEN.
Statsråden ga et positivt svar til stortingsrepresentant Marit Tingelstad da hun tok opp situasjonen ved forbrukerkontorene generelt, men hvor hun trakk fram det enorme arbeidspresset som Opplands-kontoret har.
Statsråd Valgerd Svarstad Haugland understreket det viktige arbeidet som forbrukerkontorene gjør og viste til at det er stor forskjell på arbeidsmengde fra fylke til fylke, og hun føyde til at fylkeskontorene skal bestå. - Det er jeg glad for å høre, selv om ikke dette var bakt inn i spørsmålet mitt, sier Marit Tingelstad, som vet at dette har vært et tema tidligere. - Bakgrunn for spørsmålet mitt var at de ansatte må arbeide på kveldstid for å få unna sakene og at overtidsbetaling ikke er tillatt ved det enkelte kontor. Dette er uheldig i forhold til rekruttering til kontorene, men også for publikum, mener Tingelstad.
- Statsråden satte pris på at ansatte tar oppgavene så alvorlig at de på frivillig basis sørger for at arbeidet blir gjort, men påpekte at de økonomiske rammene til Forbrukerrådet generelt er slik at de kan gjøre en rimelig god jobb.
- Dette er en vurderingssak, sier Marit Tingelstad, som tilføyer at hun er tilfreds med at disse spørsmålene vil bli vurdert når stortingsmeldinga om forbrukerpolitikken legges fram til våren. - - Jeg forstår at bruken av overtid og overtidsbetaling er en sak for etaten og ikke direkte et departementsspørsmål, men jeg vil ta opp problematikken i forbindelse med behandlingen av stortingsmeldinga, sier
Marit Tingelstad, som synes det er interessant at statsråden ikke var uvillig til å se på fordelinga av ressurser fylkeskontorene imellom. Sp-representanten understreket at forbrukerne har særlig stort behov for god hjelp og råd i et stadig mer aggressivt marked. Dette fikk hun positiv respons på av statsråden, noe hun er tilfreds med. Enn så lenge må de ansatte ved Forbrukerkontoret i Oppland stå på så godt de kan. Jeg uttrykte min honnør til de ansatte for en utrolig positiv og lojal holdning ved kontoret. - Jeg vil følge saken framover, for gode ord alene er det ikke mulig å leve av, avslutter Marit Tingelstad.
