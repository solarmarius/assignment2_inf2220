
2003-2007
Østfold Venstre
Venstre politiske forankring: Et sosialliberalt Norge: Mer frihet - mer ansvar
Mer frihet - mer ansvar
Mer ansvar - Mer frihet
Østfold Venstre ønsker at lokalsamfunnet får mer ansvar og større frihet til egen utvikling. Vi vil påvirke våre rikspolitiske representanter slik at de arbeider for å øke andelen av frie økonomiske midler.
Det er et styrende prinsipp for Venstre at avgjørelser skal tas og oppgaver løses nærmest mulig den det angår. Venstre vil slippe lokalsamfunnet fri fra statlig overstyring i lokalpolitiske saker. Mer frihet gir også større ansvar.
Gi oss ansvar og vi vil arbeide for en mer åpen, aktiv og menneskelig fylkeskommune
Samferdsel
Østfold Venstre vil etablere ny jernbanetrasé langs E6 gjennom Østfold, med en felles sentralstasjon for Sarpsborg og Fredrikstad. Vegtransport får relativt sett et fortrinn når E-6 står ferdig. Derfor må jernbanen bygges ut så raskt som mulig for å sikre et miljøvennlig alternativ på landtransport. I dag er store arealer i sentrale bystrøk båndlagt langs dagens trasé og i påvente av utbygging via byene. Ved å legge jernbanen langs E-6 vil disse arealene bli frigitt til byutvikling.
Kollektivtrafikken mellom byene skal være så god at elever i videregående opplæring ikke er avhengig av eget transportmiddel. Fylkeskommunen skal også bidra til økt utbygging av gang- og sykkelveier.
Miljø
Sikring av allemannsretten langs kysten
Østfold fylkeskommune har et overordnet ansvar for å hindre fortettingen i strandsonen langs vår lange kystlinje. Østfold Venstre vil at det på fylkesplan avsettes en person med ansvar for å overvåke 100 meters beltet i strandsonen. Like viktig er å fjerne stengsler som hindrer fri ferdsel i 100-meters beltet.
Rene vassdrag
Østfold Venstre vil at det omgående skal settes inn egne ressurser for å rydde opp i Østfoldvassdragene. Det er spesielt viktig å følge opp drikkevannskildene. Østfold Venstre vil at en skjærgårdstjeneste skal bistå med å rydde i, overvåke og tilrettelegge for rekreasjon i fylkets vassdrag. Målet er at drikkevannskildene skal tilfredsstille krav til råvann og at de resterende vassdrag skal kunne benyttes til bading. En konsekvens av dette vil være en reduksjon av forurenset vann til Oslofjorden. Der hvor det er nødvendig og mulig skal forurenser stilles til ansvar for å rydde opp.
Rygge Sivile Lufthavn
Vansjø er eneste drikkevannskilde for en rekke kommuner. Østfold Venstre aksepterer utbygging av Rygge Sivile Lufthavn når man kan garantere at denne utbyggingen ikke medfører forurensing av drikkevanns- og rekreasjonskilden Vansjø.
Sosialt ansvar
Medmenneskelighet i skolene
Alle har krav på trygge omgivelser. Østfold Venstre vil arbeide for at det i alle fylkets skoler er et oppfølginsprogram mot mobbing. Samfunnet forutsetter at ulike personer med ulike evner og ulik bakgrunn, blir integert. Skolen er den felles møteplass som både utfordrer og gir mulighet for integrasjon. Østfold Venstre vil aktivt følge opp planen mot rasisme og diskriminering som er vedtatt i fylkestinget.
Nyskaping i skolene
Vårt fremtidige samfunn er avhengig av motiverte og kreative mennesker. Grunnlaget for dette legges i skolen. Fylkeskommunen skal bistå med en rådgivingstjeneste som gir elevene mulighet til å velge en utdannelse som er utviklende og skapende for dem selv og samfunnet. Elevene skal ha frihet til å velge den skolen de ønsker å gå på og ha ansvar for egen læring. Østfold Venstre vil styrke den praktiske opplæringen i yrkesfagene.
Småbedrifter
Mentor for bedrifter
Østfold Venstre ønsker at fylkeskommunen oppretter en mentorordning for de ulike regionene i Østfold. Mentorene skal være oppdatert på hvilken informasjon som trengs, i hvilken rekkefølge den må håndteres og hvor informasjonen finnes når en småbedrift skal etablere eller utvikle seg. Ordningen skal bidra med nødvendig kompetanse og hjelp til å finne frem i jungelen av regelverk samt være en los gjennom byråkratiet. Mentorene skal ha oversikt over de lokale nettverkene, som nyetablere bedrifter, gårdsbruk og småbedrifter i utvikling kan ha nytte av å ta kontakt med, samt hvilke lokale, regionale og sentrale tilskuddsordninger som finnes og kan benyttes.
Bedre rammebetingelser for småbedriftene
Fylkeskommunen skal arbeide aktivt for å bedre rammebetingelsene for nyetableringer i Østfold, bl.a. fritak for arbeidsgiveravgift de første to årene. Østfold Venstre går inn for at Indre Østfold blir et prøveområde for nye støttestrukturer som lettere gir tilgang til ekstern kapital for småbedrifter. SND-midler skal brukes til måbedriftsetablering, fortrinnsvis i Indre Østfold. For å komme raskt i gang, skal dette skje etter de forutsetninger som er lagt i Stortingets vedtak om støtte til distriktsutvikling.
Kultur
Østfoldkunst
Østfold Venstre vil at fylkeskommunen skal bidra med økonomiske ressurser til frivillige lag som arbeider med alle former for kulturuttrykk. Spesielt bør de lag som viser forestillinger eller fremmer bildende kunst og litteatur laget av østfoldinger, prioriteres. Det er viktig for vår kulturarv at det stimuleres til kulturelle uttrykk med tilhørighet til Østfold.
Kulturhøgskole
Som en del av bevisstgjøringen i forhold til vår kulturarv skal fylkeskommunen stimulere næringsinteresser, også nyetableringer, tilknyttet kulturlivet. Etablering av en kulturhøyskole i Østfold vil være et viktig bidrag til dette.
