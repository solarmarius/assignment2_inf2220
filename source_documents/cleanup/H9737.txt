
Dato: 10. november 2005
KrF
Framlagt endringar i budsjett 2006 frå regjeringa: Religionsfridom og foreldrerett i fare
Budsjettet gir to klåre signal: Nedbygginga av friskolar har starta, og religionsfridom og religionsdialog står no i fare. Det seier Ola T. Lånke, kyrkje- og utdanningspolitisk talsmann (KrF).
Regjeringa har lagt fram forslaget sitt til budsjett for 2006. Vi er glade for at regjeringa ikkje kuttar i trusopplæringa, slik tidlegare signal kunne tyde på. Dessverre velgjer dei likevel å kutte på andre viktige kyrkjelege område. Regjeringa kuttar 11 mill. kr til dei lokale kyrkjene. Dette betyr trongare rammer for dei kyrkjelege fellesråda rundt omkring i landet.
Friskolene går tronge tider i møte. Regjeringa kuttar tilskotet med 335 mill. kr. I tillegg tek dei bort tilskotet på 52,6 mill. kr til kapitalkostnader (husleietilskotet) heilt. Dette vil få drastiske konsekvensar for dei mange friskolane rundt i landet. KrF fryktar at foreldrebetalinga no vil auke. Dette vil sette foreldreretten som Bondevik 2-regjeringa sikra, i fare. Som om ikkje det var nok, skal òg private høgskolar strupast. Til dømes mistar Dronning Mauds Minne Høgskolen 1,1 mill. kr, NLA mistar 2,8 mill. kr, Mediehøgskolen Gimlekollen mistar 1,6 mill. kr, og Handelshøgskolen BI mistar 2 mill. kr.
Religionsfridomen som regjeringa har lagt vekt på i festtalane etter Soria Moria, blir ikkje fulgt opp i budsjettet. I staden blir støtten til private kyrkjebygg fjerna heilt. Det betyr at trussamfunn og misjonsorganisasjonar ikkje lenger vil få tilskot til lokala sine. Samstundes vert støtten til samarbeidsråda for trus- og livssyn kutta. Råda er viktige for å byggje gode relasjonar og dialogar mellom ulike religiøse retningar. Dette gjev eit signal om at religionsfridom og religionsdialog ikkje blir prioritert av den nye regjeringa, seier Lånke.
