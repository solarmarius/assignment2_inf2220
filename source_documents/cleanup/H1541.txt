
Dato: 14. juni 2000
FREMSKRITTSPARTIETS
STORTINGSGRUPPE
Fra Stortingsrepresentantene Ulf Erik Knudsen Buskerud,
Forby offentliggjøring av skattelister!
Kenneth Svendsen Nordland, og Jørn L. Stang Østfold
I dag, onsdag, la stortingsrepresentantene Ulf Erik Knudsen, Jørn Stang og Kenneth Svendsen frem forslag om forbud mot offentliggjøring av skattelister. Forslaget er fremmet i form av et såkalt dokument 8 forslag (et privat lovforslag).
Offentliggjøring av skattelister er hjemlet i ligningsloven, og har vært praktisert i Norge i over 100 år. Prinsippet om alminnelig innsyn i skattelistene var ment å skulle bidra til å sikre mulighet til å kontrollere at skatteyterne blir behandlet likt.
- Bruken av listene har imidlertid utviklet seg til å bli noe helt annet. Både i lokal- og riksmedia lages det presentasjoner som neppe kan sies å tilfredsstille andre behov enn en "kikkermentalitet" i deler av befolkningen. I tillegg til lister over personer med høy inntekt og/eller formue, er det vanlig at det lages lister over kjendiser, advokater, skuespillere, meglere osv. Offentliggjøring av skattelistene har fått karakter av å være ren underholdning. Det må være grunn til å stille spørsmål ved om dette kan regnes som journalistisk virksomhet, står det å lese i forslaget.
De tre FrP - representantene viser også til at Datatilsynets i lang tid har stilt spørsmålstegn ved praktiseringen av offentlighet rundt skattelistene, da man ser det som en trussel mot personvernet.
- Hver eneste år er det folk som reagerer på den spredningen som foregår. Mange opplever at opplysninger om inntekten og formuen deres er noe av det mest private som finnes, og ønsker ikke at opplysningene skal benyttes til allmenn forlystelse og underholdning. Det bør også bemerkes at opplysningene i ligningsbøkene som legges ut ikke er endelige. De behøver på ingen måte være riktige. Pressen lager sine oppslag før klagefristen er gått ut, og tar ikke hensyn til at en god del ligninger blir påklaget og endret på vesentlige punkter, skriver de tre.
Det er også et faktum at inntektsoversiktene kan bli brukt til selektiv markedsføring av kostbare ting, som man regner med at bare rike vil kunne ha råd til å kjøpe. Kriminelle kan også få nyttig informasjon om hvor det kan "lønne seg" å gjøre innbrudd/tyverier.
Forslagsstillerne mener også det er et spørsmål om den norske ordningen er i strid med Den europeiske menneskerettighetskonvensjonen.
