
Nr. 15 - 24. august 2004
Presseinformasjon fra Arbeiderpartiet
Uttalelse fra sentralstyret 24. august:: Et nytt flertall nødvendig
Stortingsvalget i 2005 vil bli det viktigste på lenge. Arbeiderpartiet vil gå til valg på å skaffe landet et nytt flertall og en ny regjering. Om valgresultatet gir grunnlag for det, vil vi invitere sentrums- og venstrepartier til samtaler med formål å etablere en flertallsregjering som ønsker en ny politisk kurs.
Dagens regjering styrer det norske samfunnet mot høyre. Den prioriterer skattelette for de rike framfor å gjøre fellesskapsløsningene bedre for alle. Den svekker arbeidstakernes rettigheter og øker fokus på konkurranseutsetting og selger ut fellesskapets verdier. For lite gjøres for å få redusert den alt for høye arbeidsledigheten. Dette bidrar til et hardere samfunn.
Derfor er det nødvendig med et nytt flertall ved neste års valg. Vi trenger et flertall som vil være aktive i å få ned arbeidsledigheten og skape ny næringsvirksomhet. Et flertall som ikke godtar at noen stenges ute fra arbeidslivet mens andre sliter seg ut på jobben.
Vi trenger også et nytt flertall som vil satse på kunnskap. Som vil skape verdens beste skole og satse på kreativitet, nyskaping og læring hele livet. Og vi trenger et flertall som vil gjøre noe med manglene i eldreomsorgen og som mener trygg pensjon for alle er viktigere enn lavere skatt for noen få. Som forstår at det billigste anbudet ikke nødvendigvis gir den beste omsorgen. Arbeiderpartiet vil skape et slikt flertall, og ber om støtte fra alle som ønsker en ny kurs.
I inneværende stortingsperiode er det et borgerlig flertall på Stortinget. Regjeringspartiene har flertall sammen med Fremskrittspartiet. Det er disse partiene som er denne regjeringens parlamentariske grunnlag. Gjentatte ganger har disse partiene brukt dette flertallet til å svekke fellesskapsløsningene. Arbeiderpartiet regner med at regjeringspartiene finner sammen med Fremskrittspartiet i denne høstens budsjettbehandling.
Regjeringen har igjen store forpliktelser på mange områder før Sem-erklæringens målsettinger er oppfylt. Særlig gjenstår det å oppfylle mange av løftene om skattelette. Det er ikke Arbeiderpartiets oppgave å bidra til at Sem-erklæringen oppfylles, og løftene om store skatteletter til de som tjener mest kan ikke kombineres med våre krav om tiltak mot arbeidsledighet og satsing på kunnskap og felles velferd. Et budsjettsamarbeid mellom regjeringspartiene og Arbeiderpartiet er bare mulig dersom regjeringspartiene forlater viktige deler av sitt regjeringsgrunnlag og dreier politikken vesentlig i sosialdemokratisk retning.
