
Tirsdag 22. august 1995
KrF-leder Valgerd Svarstad Haugland ved åpning av valgkampen i Finnmark:
KrFs leder reagerer på det hun kaller forskottering av en reform som Stortinget har bedt fylkeskommunene vente med å sette i verk til psykiatrien er ferdigbehandlet i Stortinget. Hun viser blant annet til nedleggingstruede Betania psykiatriske sykehjem i Alta.
IKKE SKRIV UT PSYKIATRISKE PASIENTER
ELLER LEGG NED INSTITUSJONSPLASSER NÅ
- KrF går sterkt i mot at fylkeskommunene legger ned psykiatriske institusjonsplasser og skriver ut pasienter fra de psykiatriske sykehjemmene før Stortinget har behandlet ny lov om psykisk helsevern. Det sa leder i Kristelig Folkeparti Valgerd Svarstad Haugland på en pressekonferanse i Vadsø tirsdag.
Svarstad Haugland frykter at pasientene nå blir kasteballer mellom kommuner og fylker, og at pasientene flyttes mot sin egen vilje. Dette skjer i så fall mot KrFs og stortingsflertallets vilje.
- Omorganiseringen av psykiatrien har skapt en gradvis forskyving av ansvar over på kommunene, uten at ansvaret er blitt etterfulgt med bevilgninger og kompetanse. Nå må prosessen stoppes opp av hensyn til de svakeste, inntil saken er ferdigbehandlet, mener KrF-lederen.
Valgerd Svarstad Haugland understreker at KrF uansett vil gå inn for å opprettholde et psykiatrisk institusjonstilbud i framtiden.
