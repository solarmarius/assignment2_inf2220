
Oslo, 18. februar 2002
Lars Arne Ryssdal
Oppmyking av regler om overtid
Arbeids- og administrasjonsdepartementet sender ut på høring et forslag om å forenkle lovverket knyttet til rammene for tillatt overtid. ­ En lovendring her vil innebære viktige skritt i retning av forenkling og modernisering av regelverket i arbeidslivet, sier statssekretær Lars Arne Ryssdal.
Regjeringspartiene lovte i Sem-erklæringen å myke opp arbeidsmiljølovens bestemmelser om frivillig overtid.
De forslagene som nå sendes ut, har to hovedelementer. For det første fjernes rammene for tillatt overtid for en uke og fire sammenhengende uker. Overtidsbegrensningene for tillatt overtid i et enkelt døgn beholdes. Det samme gjelder maksimal tillatt årlig overtid ­ på 400 timer. Det andre forslaget i høringen berører imidlertid dette taket på 400 timer . Det foreslås at frivillig overtid innenfor denne rammen skal kunne avtales mellom arbeidsgiver og arbeidstaker. Innvilgelse av overtid innenfor den rammen må i dag søkes til arbeidstilsynet og innvilges derfra.
Økt fleksibilitet
- Formålet med endringsforslagene er å oppnå økt fleksibilitet og å gjøre det lettere for bedrifter å konkurrere om oppdrag som medfører arbeidstopper. I tillegg vil det frigjøres ressurser i arbeidstilsynet som kan brukes til grove brudd på arbeidsmiljøbestemmelser sier Ryssdal
- Det er et sterkt behov for å forenkle overtidsreglene. Vi mener at de forslagene som nå sendes ut på høring er overmodne, og har på disse punktene valgt å ikke avvente lovutvalget som gjennomgår arbeidsmiljøloven. Det ville innebære flere års forsinkelse.
