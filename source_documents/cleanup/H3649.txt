
PRESSEMELDING 05.02.2001
SVs landsstyre:
SV krever "svenske barnehagepriser"
Vi skal slå svenskene!
Barnehageplass i Norge er alt for dyrt. I snitt koster en plass over 3000 kroner per måned. For at alle barn skal få lik mulighet til barnehageplass, må prisen kraftig ned. For småbarnsfamilier med dårlig råd vil dette bety svært mye.
Etter innføringa av kontantstøtten, er barnehager blitt forholdsmessig mye dyrere enn dagmamma, og prisen stiger fordi kommunene ikke har penger til å sette prisen ned.
Dagmamma-markedet blomster og 90 prosent av dem jobber svart. Det snyter dagmammaene for pensjonspoeng og alle andre rettigheter i arbeidslivet. De bestrebelsene som ble gjort for å hvitvaske dagmamma-markedet har gått i vasken. Ved utgangen av denne stortingsperioden har vi brukt 10 milliarder kroner på kontantstøtte. Ordningen gjør det langt mer lønnsomt for småbarnsforeldre å ta barna ut av barnehagen, innkassere kontantstøtten, jobbe like mye som før og betale en dagmamma svart for å passe barnet sitt. De høge barnehageprisene kan gjøre at mange ikke søker plass. Når prisen blir høg nok blir køen borte
Sverige har nå vedtatt at foreldrebetalingen på maksimum 3 prosent av husholdningsinntekta si til barnehageplass og taket er på 1.150,- kroner per måned. Finland har foreldrebetaling på maksimalt 1.360,- kroner per måned, og for flere enn to barn betales aldri mer enn 20 prosent av dette. De har dessuten rett til heldagsplass etter 4 måneder.
Det er et viktig samfunnsspørsmål hva slags tilbud de yngste får - ikke bare et spørsmål om hvordan foreldrene deres skal få tid og penger til å henge sammen. I de tidligste barneårene legges grunnlaget for resten av livet.
I løpet av neste stortingsperiode kan vi sikre alle barn i Norge rett til en rimelig
barnehageplass med god kvalitet, hvis vi vil. Følgende kan gjøres:
Det innføres en individuell rett til barnehageplass for alle barn og full barnehagedekning.
Statlig finansiering av redusert foreldrebetaling i alle kommuner. Ingen foreldre skal betale mer enn svenske småbarnsforeldre, 1.140 kroner i måneden, eller maksimalt 3 prosent av inntekten for ett barn.
Barnehagetilbudet kan organiseres slik at en kjernetid er gratis for alle barn. For eksempel fire timer per dag. Foreldrebetalingen kan knyttes til opphold i barnehagen utover kjernetiden.
Kvaliteten i barnehagene skal rustes opp.
