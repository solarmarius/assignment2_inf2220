
3.2.2006
Magnhild Meltveit Kleppa, Senterpartiet
Ny minister, ny kurs
Ein ny minister var det som skulle til for å løysa veterinærfloken. Denne påstanden kjem ikkje frå meg, men frå president Halvor Hektoen i Den norske veterinærforening. For alle som er opptekne av eit levende landbruk i heile landet, er det svært gledeleg at ein konfliktskapande landbruksminister er erstatta med ein statsråd som evnar å finna fram til løysingar.
Senterpartiet er svært fornøgd med at Regjeringa - med landbruks- og matminister Terje Riis Johansen i spissen - no har fått på plass ein ny avtale om veterinærvakt. Den raudgrøne regjeringa har lagt nesten ni millionar ekstra i potten og sikra at alle regionar vil få ei styrka klinisk veterinærvakt i forhold til i dag.
Det er ingen tvil om at den førre regjeringa sin måte å handtera saka på, medverka til ein uverdig og uhaldbar situasjon. Striden medførte mellom anna at fortvilte bønder sjølv måtte avliva sjuke dyr fordi dei ikkje fekk tak i veterinær.
Ein lang konflikt er over!
Den nye avtalen inneber eit anna og langt betre kart enn det Lars Sponheim såg føre seg. Færre vaktområde vil bli slått saman om natta og i helgene. I tillegg skal det etter at departementet sa opp avtalen om spesialvakt for smådyr, gjevast kompensasjon til veterinærar i område med mange kjæledyr.
Senterpartiet tok i fjor initiativ i Stortinget til at alle berørte partar sette seg saman i eit utval for å løysa ein fastlåst situasjon. Det var bra for både dyrehelsa, dyreeigarane og veterinærane at ein ny statsråd var på plass då utvalet sluttførte arbeidet sitt! Folk og dyr kan sova litt tryggare !
