
26.03.03
Senterpartiets stortingsgruppe
Senterpartiet vil ha rettsak om arbeidsgiveravgiften: ESA GJØR NORGE MER AVHENGIG AV RÅVAREEKSPORT
Senterpartiets stortingsgruppe krever at Norge reiser sak i EFTA-domstolen for å redde den differensierte arbeidsgiveravgiften.
- Ingen kompensasjonstiltak vil være like målrettede og effektive som arbeidsgiveravgiften. Foss innrømmer dette. Derfor må vi forsøke alle muligheter, også en rettsak i EFTA-domstolen, sier Marit Arnstad.
Finansminister Foss foreslår at økt transportstøtte skal erstatte noe av tapet til de rammede bedriftene, siden ESA kan akseptere slik støtte. Senterpartiet mener at dette rammer foredlingsgraden av norske varer, og gjør Norge enda mer avhengige av å flagge ut arbeidsplasser. - Arbeidskraften blir enda dyrere og råvarene vi selger til utlandet blir billigere. Enda mer av verdiskapingen på norske produkter kommer til å skje i utlandet. ESA gjør det enda vanskeligere å drive foredlende virksomhet i Norge, nær råvarene. Verdiskapingen og sysselsettingen i distriktene blir skadelidende, påpeker Arnstad.
Senterpartiet krever at ingen midler skal være uprøvd for å beholde differensiert arbeidsgiveravgift. - Det er bred politisk enighet blant norske partier om at den bør beholdes. Derfor burde vi være rustet til å ta denne saken helt til topps i ESA, avslutter Marit Arnstad.
