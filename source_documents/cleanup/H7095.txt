
VESTFOLD VENSTRES PROGRAM FOR FYLKESTINGSVALGET 1999
VÅRT GRUNNSYN
Venstre er et radikalt, sosial-liberalt parti. Sosial-liberalismen innebærer et grunnleggende sosialt engasjement. Det vil si at mennesker tar ansvar dersom de blir gitt mulighet til å være med og forme utviklingen. Som sosial-liberale mener vi at det er i samspillet mellom private initiativ og fellesskapet det gode samfunnet kan utvikles. Det offentlige verken kan eller skal løse alle problemer. Vi ønsker å understreke både den enkeltes frihet og vårt ansvar for hverandre. Det enkelte menneske må få utfolde seg, men grensen settes ved hensynet til andre. Venstre ser på alle mennesker som likeverdige og vil fremheve de positive verdier et flerkulturelt samfunn må ha i fremtiden. Partiet er uavhengig av særinteresser.
MILJØ
Venstre mener miljøet må sette rammer for samfunnsutviklingen. Derfor er det for Venstre en selvfølge å bevare rent vann, ren luft og ren natur. Hensynet til miljøet skal være overordnet i all utbygging.
- Vestfoldkysten og skjærgården er områder av stor verdi, og allmennhetens tilgjengelighet må sikres.
- Venstre vil føre en meget restriktiv linje i saker som gjelder bygging i strandsonen.
- Turisme og annen næring må ta tilstrekkelig hensyn, for ikke å forringe naturkvalitetene.
- Når det bygges nye offentlige bygg, bør det satses på fornybar energi og varme gjenvinning, og det må legges stor vekt på å skape best mulig inneklima.
- Fylkeskommunen må satse på miljøvennlige biler i sin virksomhet, for eksempel el- og gassdrevne.
- Venstre vil arbeide aktivt for å verne de mest produktive jordbruksarealene mot utbygging.
UTDANNING
Et godt skolemiljø er en forutsetning for læring og personlig utvikling.
- Venstre ønsker å styrke voksenopplæringen økonomisk og tilbudsmessig.
- Fylkeskommunen må stimulere til opprettelse av nye lærlingeplasser.
- Det må gis et godt opplæringstilbud til elever som har spesielle behov.
- Venstre vil styrke det offentlige skoletilbudet, men stiller seg positiv til innslag av private skoler.
- Venstre vil unngå sammenslåing av de bestående videregående skoler til større enheter.
- Videregående skoler i Vestfold må gis vilkår for å utvikle det psykososiale skolemiljøet i helsevennlig retning, bl.a. ved at elevenes ansvar forsterkes gjennom reell medvirkning.
- Vestfold Venstre vil beholde Avd. for lærerutdanning på Eik.
ARBEIDSPLASSER OG NÆRINGSLIV
Det er Venstres mål at enhver skal ha mulighet for en stabil og utfordrende arbeidsplass.
Venstre vil arbeide for:
- at små og mellomstore bedrifter får bedre utviklingsmuligheter
- at det etableres nye fremtidsrettede bedrifter
- at det bør opprettes flere vernede bedrifter
- at man sikrer levende lokalsamfunn gjennom å styrke og videreutvikle den desentraliserte næringsstrukturen i hele fylket
- at det tilrettelegges for næringsvirksomhet der den enkeltes kompetanse kan utnyttes og utvikles
- at samarbeidet mellom skoler, høyskoler og bedrifter styrkes - slik at næringslivets konkurranseevne bedres
- at Fylkesplanens miljømål prioriteres, også innen næringslivet.
SAMFERDSEL
Venstre vil føre en samferdselspolitikk som fremmer tilgjengelighet, ressurssparing og trafikksikkerhet i forhold til næringsliv og bosetting.
Venstre vil:
- utbedre det tverrgående veinettet i fylket for å stimulere bosetting og næringslivsutvikling i de indre distrikter.
- legge til rette for kollektivtransport gjennom større bevilgninger.
- være pådriver for å gjennomføre jernbaneutbyggingen i Vestfold.
- gjøre bruk av små busser der det er hensiktsmessig.
- øke bevilgningene til gang og sykkelveier.
- understreke både myndighetenes og den enkeltes ansvar for sikkerhet på våre veier.
- sikre Torp flyplass gode kollektive tilbringertjenester.
FOREBYGGENDE OG HELSEFREMMENDE ARBEID
Vestfold Venstre ønsker å sette fokus på innsats som fremmer folks helse.
- Vestfold må samles til "ett rike " der forebyggende helsearbeid blir et samspill på tvers av organisatoriske arenaer og faggrenser.
- Venstre ønsker å sikre/videreutvikle fylkeskommunens "Fond for forebyggende arbeid". Målet er å stimulere til nyskapende aktiviteter for å gi innbyggerne best mulig helse og trivsel. Dette er viktig for Fylkeskommunens samhandling med nærmiljøer, lag og foreninger.
- Venstre vil prioritere tiltak som retter seg mot barn og unge, og som bidrar til å styrke deres nettverk.
- Det fylkeskommunale eldrerådet bør være pådriver og koordinator for de kommunale eldreråd, med målsetting å gi folk en trygg alderdom.
- Venstre ønsker å prioritere arbeidet med tilpassede tilbud innen rusmiddelomsorg og psykiatri.
- Venstre vil fullføre den vedtatte sykehusstrukturen i Vestfold, der funksjonsfordeling mellom sykehusene i fylket og moderniseringen av Vestfold Sentralsykehus er en viktig forutsetning.
- Akutt hjelp ved alvorlig sykdom og skade skal ivaretas av en fylkesdekkende ambulansetjeneste med spesialisert personale.
- Venstre vil arbeide for at Vestfoldsykehusene sikres akseptable budsjetter for å oppnå fullverdig drift.
KULTUR OG IDRETT
Særpreget i Vestfoldkulturen vektlegges. Spesielt må kulturminnevernet styrkes.
- Venstre vil fortsette satsingen på fire museumsregioner. Opprustning av Vestfold fylkesmuseum må få høy prioritet.
- Venstre vil bidra til at det gis økonomisk rom for utvikling av Fylkesbiblioteket. Bokbussen er viktig i distriktene og må få høy prioritet
- Opprustning av eksisterende idrettsanlegg bør være en prioritert oppgave. Nærmiljøanlegg er viktig, ikke minst de anlegg som styrker interessen for friluftsaktiviteter
- De frivillige organisasjonene må gis gode vekstvilkår!
Generelt punkt:
Venstre ønsker en grundig gjennomgang av fylkeskommunens oppgaver. Venstre vil være pådriver for å få utredet om dagens oppgavefordeling mellom stat, fylke og primærkommune er den mest tjenlige for å utvikle et godt samfunn uten et stort og tregt politisk og byråkratisk system.
