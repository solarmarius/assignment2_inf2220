
27.03.03
Venstres Stortingsgruppe
Venstre glad for gassforlik
- Venstre er glad for at regjeringspartiene har fått et helhetlig og framtidsrettet gassforlik med SV, som legger grunnlaget for en fornuftig og bærekraftig bruk og foredling av naturgass, sier stortingsrepresentant May Britt Vihovde (V).
Venstre er ikke mot bruk av gass til industriformål ­ tvert om. Vi er derimot uenig i AP og FrP sin linje om bygging av infrastruktur på statens regning - uten at det er gjort skikkelig rede for både nytte, behov og etterspørsel etter denne infrastrukturen, sier Vihovde. Satsing på forskning, teknologi og produktutvikling gjør at vi kan være i verdenstoppen på dette området, det gir framtidsretta arbeidsplasser, fortsetter Vihovde
Særlig fornøyd er Vihovde med at gassmeldingen åpner for støtteordninger for bygging av gassferjer i Norge. Sambandet Halhjem ­ Sandvikevåg er etter Vihovdes mening det prosjektet som gir størst miljøeffekt, og som kanskje er det som er nærmeste til å bli realisert.
Venstre er og glad for at det i meldingen blir lagt opp til en satsing på utvikling av energiløsninger basert på hydrogen. Hydrogen og brenselscelleteknologi kan bli framtidens svar på mange av våre miljø- og energipolitiske utfordringer, avslutter Vihovde.
