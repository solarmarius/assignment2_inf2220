
Lørdag 10. oktober 1992
KrFK-leder Aud-Inger Aure om likestillingsmeldingen:
TIER OM VIKTIGE LIKESTILLINGSSPØRSMÅL
Problemet med Regjeringens likestillingsmelding er ikke bare at den foreskriver feil medisin på galt tidspunkt, som når den foreslår å kvotere inn menn i kvinnedomi-nerte yrker, men alt det den tier om. Dette sa lederen i Kristelig Folkepartis Kvinner, Aud-Inger Aure, da organisasjonen åpnet sitt landsstyremøte i Oslo lørdag.
-Likestillingsmeldingen tar ikke opp de eldre kvinnenes situasjon, verken deres økonomiske situasjon som minstepensjonister, eller i forhold til omsorg, både som omsorgsgivere og som omsorgstrengende. Å snakke om omsorg i et likestilt samfunn i dag uten å trekke inn den omfattende omsorg for eldre som utføres av kvinner hjemme, er en opprørende usynliggjøring både av en kjempeinnsats og samfunnets nedvurdering av jobben som gjøres og disse kvinnenens totale livssituasjon, sa Aud-Inger Aure.
Likestillingsmeldingens positive side er at den bebuder et krafttak for å bedre situasjonen for småbarnsfamiliene, men da er det bemerkelsesverdig at fødende hjemmearbeidende glimrer fullstendig med sitt fravær i meldingen, sier Aud-Inger Aure, som legger til at hun har vært i kontakt med de andre politiske kvinneorganisasjonene, og at disse kommer til å komme med reaksjoner i fellesskap.
