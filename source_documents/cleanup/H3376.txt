
Tirsdag 3. april 2001
Arbeidsutvalget i KrFK:
KJØNNSBASERT FORFØLGELSE MÅ VÆRE ASYLGRUNN
Kristelig Folkepartis Kvinner krever at kvinner som opplever kjønnsbasert forfølgelse får asyl enten forfølgelsen skjer i Norge eller i hjemlandet. Det er viktig at kvinners begrunnelse for å søke asyl vektlegges like tungt som menns begrunnelser. En forskjellsbehandling av kvinner og menn som søker asyl kan ikke godtas.
Mishandling på grunn av kjønn er et tema som det ikke snakkes åpent om i mange land. Mange opplever derfor at dette er vanskelig å snakke om i asylsøkerintervju. Det er viktig at dette blir tatt hensyn til ved gjennomgang av disse asylsøknadene.
Statsråd Sylvia Brustad uttaler igjen og igjen at disse kvinnene har beskyttelse fra gjeldende lovverk. Problemet er imidlertid at i praksis utvises fremdeles kvinner som burde kunne kommet innunder disse bestemmelsen og derved gitt asyl.
Kristelig Folkepartis Kvinner mener at Stortinget ved behandlingen av asyl- og flyktningemeldingen må be Regjeringen stille i bero effektueringen av vedtak om utsendelse av disse kvinnene inntil ny vurdering av søknadene er gjennomført.
Kristelig Folkepartis Kvinner utfordrer både kommunalministeren og likestillingsministeren til å ta fatt i dette, særlig med tanke på den høye profilen i likestillingsspørsmål som de mener deres parti har.
