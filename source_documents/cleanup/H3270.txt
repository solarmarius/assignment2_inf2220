
9. mai 2000
Fra stortingsrepresentant Einar Steensnæs
Lite forpliktende bistandsmål!
- Jeg er glad for at regjeringen deler vår målsetning om bistand på 1 pst av BNI, men etterlyser en forpliktende plan for en slik opptrapping. Det sier KrFs utenrikspolitiske talsmann, Einar Steensnæs.
Bondevik-regjeringen lanserte i statsbudsjettet for 2000 en opptrappingsplan for nettopp ODA-bistanden til 1 pst, med en konkret ramme på seks år. Innen 2005 ville sentrumsregjeringen ha trappet opp bistanden til 1 pst av anslått BNI.
- Det er bra at bistandsministeren i sin utviklingspolitiske redegjørelse følger opp sentrumsregjeringens målsetning om 1 pst av BNI til bistand. Men dette har liten verdi så lenge Arbeiderpartiet ikke vil forplikte seg til en tidsplan for denne opptrappingen, verken i regjering eller opposisjon. Mener Arbeiderpartiet at dette skal ta 5, 10 eller kanskje 50 år? spør Steensnæs.
- Ellers er jeg glad for at regjeringen Stoltenberg vil følge opp alle de viktigste initiativene som ble tatt av regjeringen Bondevik: Gjeldssletteplanen, kampen mot korrupsjon og for demokrati, en opptrapping av innsatsen og fortsatt fattigdomsorientering, sier Steensnæs.
Mugabe må få motstand!
- Kristelig Folkeparti støtter alle tiltak som kan bidra til å snu situasjonen i Zimbabwe, sikre grunnleggende menneskerettigheter og endre president Mugabes udemokratiske politikk. Vi må gjøre det som er nødvendig for å hindre at de fattige i landet taper enda mer. Derfor støtter KrF regjeringens forslag til tiltak i forhold til norsk bistand til Zimbabwe, der deler av bistanden fryses, sier Steensnæs
I det langsiktige samarbeidet med Zimbabwe vil det etter KrFs mening uansett være viktig å sette enda mer ressurser inn på å tilrettelegge utvikling av demokrati og grunnleggende menneskerettigheter, understreker Einar Steensnæs.
