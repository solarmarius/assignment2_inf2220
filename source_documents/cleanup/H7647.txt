
10.september 2002
Kirke- og kulturminister Valgerd Svarstad Haugland
Gi til kirken, spar skatt
Regjeringen går inn for at pengegaver til Den norske kirke skal gi fradrag i skatten.
- Et løft for det viktige arbeidet Den norske kirke driver blant barn, ungdom og eldre, sier Valgerd Svarstad Haugland.
Frivillighets - Norge har fått et viktig løft gjennom Samarbeidsregjeringens ording om skattefritak for gaver til landsomfattende frivillige organisasjoner. Inntil 6000 kroner kan man trekke fra inntekten når skatten skal beregnes.
Hittil har denne ordningen ikke inkludert gaver til Den norske kirke.
- Det blir gjort masse frivillig arbeid innenfor Den norske kirke. Jeg håper en utvidelse av ordningen vil stimulere menighetene til videre satsing og gi medlemmene en sterkere "eierforhold" til sin egen menighet, sier Kirkeministeren.
Hun presiserer samtidig at andre kirkesamfunn enn Den norske kirke nyter godt av ordningen.
Målet er at Regjeringen i løpet av stortingsperioden skal kunne heve grensen for skattefradrag til 12 000 kroner.
- Vi skal stå på for å gi det viktige frivillige arbeidet gode arbeidsvilkår. Uten frivillighets -Norge ville vi alle vært "fattigere", sier Kultur- og kirkeministeren.
Ordningen skal behandles og vedtas i forbindelse med statsbudsjettet i Stortinget i høst.
