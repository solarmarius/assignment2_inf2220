
15.10.02, Oslo
KrFU
Ikke løp fra de internasjonale forpliktelsene!
Kristelig Folkepartis Ungdom (KrFU) går imot kommunalminister Erna Solbergs forslag om å halvere antallet kvoteflyktninger. Forslaget går ut på at Norge kun skal forplikte seg overfor FN til å ta imot 750 flyktninger til neste år, mot 1500 i år.
KrFU krever at antallet kvoteflyktninger opprettholdes, og at regjeringen heller setter i verk tiltak for å rydde av veien hindringene for rask bosetting og integrering.
KrFU ønsker en rettferdig og human flyktningpolitikk. Å ta imot mennesker på flukt er en global oppgave og et nasjonalt ansvar for alle land. Norge bør som et av verdens rikeste land vise vei når det gjelder å forplikte seg internasjonalt i flyktningspørsmål.
Kommunal- og regionaldepartementet bruker som begrunnelse for sitt forslag at kommunene allerede i dag har problemer med å bosette flyktninger raskt nok. Dette bør ikke være en unnskyldning for å løpe fra internasjonale forpliktelser, uttaler sentralstyret i Kristelig Folkepartis Ungdom.
