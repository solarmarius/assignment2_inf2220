
Stortinget, 14. april 2000
Arne Lyngstad (KrF), nestleder i KUF-komiteen
Utfordrer utdanningsminister Trond Giske:
Hold fokus på klasserommet
Utdanningsminister Trond Giske må klargjøre hva han vil i skolepolitikken. Ved å fokusere på det som skjer i klasserommet med elevene og lærerne, vil ha få en bedre skole. Derfor må også det nye Læringssenteret ha fokus på klasserommet.
Stortinget vedtar i dag å opprette Nasjonalt senter for læring og utvikling (Læringssenteret). I den anledning må utdanningsministeren klargjøre hva han vil med Læringssenteret og norsk skole, sier Arne Lyngstad, skolepolitisk talsmann for Kristelig Folkeparti og nestleder i KUF-komiteen på Stortinget.
- Giske vil ha fokus på kvalitet i skolen. Skal vi lykkes må vi satse på læreren, eleven og utnytte det lokale handlingsrom i skolen. Utdanningsministeren står framfor tre hovedutfordringer:
Åpne for den profesjonelle pedagog. Læreren må få større frihet til å organisere læringen ut fra elevenes behov.
Åpne for den aktive elev. Elevene må være en aktiv deltaker i læringsprosessen og sikres medbestemmelse i utformingen av skolearbeidet.
Skolene få utnytte det lokale handlingsrom. Vi trenger en politisk ledelse som vil inspirere til utviklingsarbeid og lokale løsninger.
Kristelig Folkeparti vil ha større fokus på elevene framfor klassen - på menneskene framfor systemet, og vi trenger nye former for å organisere læringen i skolen. Et aktivt utviklingsarbeid med utgangspunkt i lærerens og skolens situasjon er rett vei for å få en bedre skole, mener Arne Lyngstad.
