
Oslo, 29.11.2004
FrP
Demokratifinansieringsutvalgets innstilling er klar:
- Millionene til Ap er den store utfordringen
Demokratifinansieringsutvalget la i dag frem sin innstilling. Generalsekretær Geir Mo har representert FrP i utvalget. Han er i helhet fornøyd med utvalgets innstilling, men mener LOs millioner til Arbeiderpartiet representerer en stor utfordring.
- Problemet er at LO finansierer ett politisk parti med mellom 15 og 25 millioner kr. Samtidig som de på område etter område dikterer politikken til det samme partiet, sier Mo.
Ingen vilje
- Det har ikke vært vilje i utvalget til å fokusere på dette. På vegne av FrP har jeg tatt til orde for at LO enten må slutte å gi gaver til Ap eller at LOs medlemmer må miste fradragsretten for fagforeningskontingenten. Det er et paradoks at fellesskapet gir indirekte statstøtte i mange millionersklassen til LO - fordi det er bra for fagforeninger - samtidig som LO sender de samme pengene videre til Arbeiderpartiet. Dette betyr at Ap får dobbelt opp av skattepenger - noe som igjen gjør at det blir en skjevfordeling mellom partiene.
- Det verste er kanskje at LO etterpå bruker pengemakta si til å diktere Arbeiderpartiets standpunkt, slik det gjorde det forut for stortingsvalget i 2001 (sykelønn) og slik de er i ferd med å legge pensjonskommisjonens innstilling død. Det er trist at norske journalister er mer opptatt av noen lusne 10 - tusener til oss eller andre, mens de knapt nok ser betenkelighetene med LOs finansiering av Arbeiderpartiet, sier Mo.
Objektivt og ryddig
- Utvalgets innstilling på øvrige områder er etter mitt syn ryddig og grei.
- Jeg er i helhet godt fornøyd med utvalgets innstilling og ser frem til at regjeringen skal legge saken frem for Stortinget, avslutter Geir Mo.
