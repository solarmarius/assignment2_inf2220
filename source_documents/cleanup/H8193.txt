
Dato: 11. mars 2004
Stortingsrepresentant Per Sandberg (FrP)
Ber Erna kaste ut flykaprerne
Innvandringspolitisk talsmann i FrP Per Sandberg fremmer i Stortinget i dag et eget forslag som gir Erna Solberg myndighet til å vedta utvisning av de to iranske flykaprerne som befinner seg i Norge. - Solberg har i snart 3 år skjult seg bak UDI i denne saken, sier Sandberg.
Det er i et såkalt dokument 8-forslag at FrP og Per Sandberg ber Stortinget endre utlendingsloven slik at det ikke lenger skal være Utlendingsdirektoratet (UDI) som behandler saker som gjelder rikets sikkerhet eller utenrikspolitiske forhold.
- Statsråden har alltid hatt instrueringsmulighet i slike saker, men har allikevel måttet vente på at UDI skal treffe vedtak i saken. Dette foreslår vi en endring på, slik at UDI ikke skal måtte behandle saken i det hele tatt, forklarer Sandberg.
Samtidig som forslaget legger opp til denne endringen, ber FrP og om at statsråden tar over alle saker som ligger i behandling i UDI, som kan berøre rikets sikkerhet eller utenrikspolitiske forhold. Det betyr lite skjult at FrP ber Erna Solberg om å ta over behandlingen av saken om de to iranske flykaprerne som oppholder seg fritt i Norge.
- Disse to flykaprerne hadde en tidsbegrenset oppholdstillatelse som gikk ut i fjor sommer. Til tross for det har ingen kommet til noe vedtak, fastslår Sandberg. Han mener det derfor er på høy tide at noen foretar seg noe i denne saken.
Forslaget legger opp til en permanent endring av utlendingsloven og Sandberg mener forslaget innebærer en vesentlig forenkling av dagens regelverk, samtidig som det gir mer politisk ansvar på utlendingsfeltet. - Det er noe som lenge har vært en tverrpolitisk utfordring, avslutter han.
