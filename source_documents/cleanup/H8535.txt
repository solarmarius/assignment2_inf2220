
Dato: 6. august 2004
Stortingsrepresentant Jan Arild Ellingsen (FrP)
Håper på flertall for helse- og justissamarbeid
Justispolitisk talsmann i FrP, Jan Arild Ellingsen, er glad for at statsminister Bondevik i etterkant av knivdrapet i Oslo går inn for økt samarbeid mellom justissektoren og helsevesenet. - Den tragiske hendelsen har åpenbart satt spor i Bondevik, for dette var han imot for bare kort tid siden, konstaterer Ellingsen.
Ellingsen viser til at FrP så sent som i årets budsjett ba om at regjeringen skulle legge frem en egen sak for Stortinget om samarbeid mellom helse- og justissektoren. - Vi så allerede da flere eksempler på at psykiatriske pasienter begikk alvorlige forbrytelser, og vi etterlyste derfor et bedre samarbeid mellom behandlingsinstitusjoner og politiet, forklarer han.
Jan Arild Ellingsen er glad for at det nå kan se ut til at regjeringen kan være villig til å etterkomme FrPs ønske om en egen stortingsproposisjon om temaet. Ellingsen er imidlertid redd for at Bondeviks uttalelser er noe påfallende etter det tragiske knivdrapet.
- Siden regjeringen ikke engang kommenterte FrPs forslag for 6 måneder siden, må jeg innrømme at ble jeg noe overrasket over at dette plutselig var et høyaktuelt tema for Bondevik, sier han.
FrP har ved flere anledninger tatt opp problematikken med personer som er for syke til å sone, men for friske til å bli behandlet. Ellingsen mener det aller viktigste uansett er å unngå flere ofre for kriminelle handlinger.
- I dag eksisterer det ingen melderutiner mellom psykiatriske institusjoner og politiet, det er blant annet noe av det FrP har ment bør innføres, avslutter Ellingsen.
