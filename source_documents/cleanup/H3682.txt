
1.5.97:
Anne Enger Lahnstein,
LAHNSTEIN: GJENREIS TRYGGHETEN
- Forskjellene i Norge øker. De rike blir rikere og flere, de fleste av oss får det materielt sett bedre, men mange faller gjennom. De settes utenfor fordi de ikke makter presset i arbeid, skole og samfunnsliv. Vi står i fare for å utvikle en ny underklasse. Dette må ikke skje.
- Norge har en sterk økonomi og stor handlefrihet. Vi må gjenreise tryggheten og arbeide for mindre, ikke større forskjeller. En endring i sykelønnsordningen vil først og fremst ramme kvinner og utsatte grupper. Senterpartiet vil opprettholde den nåværende sykelønnsordningen. Samtidig må det arbeides aktivt for å redusere sykefraværet, bl.a. gjennom tiltak for et bedre arbeidsmiljø, sa Senterpartiets leder Anne Enger Lahnstein på et møte på Sommarøy i Troms 1. mai.
Senterpartiets leder påpekte at et solidarisk samfunn er avhengig av en sterk kommunesektor. Hun framhevet målet om alles like rett til helse, omsorg og utdanning, uavhengig av privat økonomi og bosted.
- Stadig flere områder blir nå utsatt for forslag om privatisering. Dette gjelder særlig innen helse- og omsorgssektoren, men også f.eks. vannverk. Dette vil øke forskjellene, undergrave folkevalgtes mulighet til styring og vil føre til at de offentlig ansatte får en tøffere hverdag. Senterpartiet ønsker å slå ring om en sterk fellesskapssektor, sa Lahnstein.
Senterpartiets leder viste i denne sammenheng til at sentrumspartiene i fellesskap klarte å tvinge Regjeringen og Arbeiderpartiet til å øke bevilgningene til kommunesektoren med over 5 milliarder kroner ved behandlingen av statsbudsjettet før jul i fjor. - Arbeiderpartiet måtte presses til å godta økte bevilgninger. En rekke nedskjæringer i velferdstilbudet er blitt stoppet på grunn av sentrumspartienes innsats. Dersom Regjeringen hadde fått gjennomslag for sitt syn ville økt privatisering blitt resultatet, understreket Senterpartiets leder Anne Enger Lahnstein.
