
Dato: 7. juli 2000
Fra parlamentarisk leder Kjell Magne Bondevik
-Ingen todelt boligskatt
- Det er utenkelig at Kristelig Folkeparti vil støtte et forslag fra Regjeringen om en endring i boligskatten som vil føre til forskjellsbehandling på grunn av bosted. Boligprisene i sentrale strøk er i dag svært høye det vil være helt urmielig om man på toppen av dette skal få høyere boligskatt. Dette uttaler Kjell Magne Bondevik i en kommentar til de siste dagers medieoppslag om endringer i boligbeskatningen
For de fleste av oss er boligen den største enkeltinvesteringen som gjøres i løpet av livet. Dermed er det også den største økonomiske belastningen. - Det er ingenting som tilsier at denne belastningen skal skattes hardere for de som investerer i sentrale strøk i forhold til de som kjøper bolig i distriktene, uttaler Bondevik
Uavhengig av bosted trenger folk trygge og forutsigbare rammer for å foreta så store investeringer som et boligkjøp representerer. Kristelig Folkeparti vil bidra til at denne tryggheten består og at det sikres likebehandling.
For Kristelig Folkeparti er det viktig å drive en aktiv distriktspolitikk. Men det finnes andre og langt bedre virkemidler for hindre sentralisering, enn et boligskattesystem som legger opp til forskjellebehandling, sier Bondevik.
