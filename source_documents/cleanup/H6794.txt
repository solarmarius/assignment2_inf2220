
14.02.03
Vegard Martinsen
RIS TIL EGEN BAK
Dagens meningsmåling vil for en overfladisk observatør se ut som om den sier at det norske politiske landskapet har forandret seg kraftig siden for eksempel et par tiår siden. Da hadde vi to store blokker - de borgerlige partiene og Ap - med to små fløypartier; FrP og SV/SF, utenfor de to store blokkene.
I dag er det fire jevnstore "blokker", som hver har ca en fjerdedel av velgerne. Sv, FrP og Ap har hver omkring 22% oppslutning, mens en blokk bestående av Høyre, KrF og Venstre også har ca 25% av velgerne bak seg.
Grunnen til at dette ikke er et tegn på en vesentlig forandring av det politiske landskap er at alle disse partiene de siste årene har flyttet seg inn mot midten av det politiske spektrum: SV har gått til høyre og FrP har gått til venstre. Også H og Ap har nærmet seg hverandre, men det er svært lenge siden det var stor avstand mellom disse, så nå er det nesten slik at Ap og H overlapper hverandre. (Carl I. Hagens korrekte påstand om at FrP befinner seg imellom disse to sier kun en ting: Når Hagen er borte vil FrP bli oppslukt av H og Ap, men dette poenget skal vi la ligge her.)
De fire blokkene har altså i hovedtrekk den samme politikken: Alle støtter et høyt skattenivå, alle støtter store overføringsordninger, alle støtter en detaljregulering av alle virksomheter, alle vil at Norge skal ha en stor offentlig sektor, og alle den vil at det offentlige skal drive alt som ansees er viktig: skole, helsevesen, pensjons- og trygdeordninger, etc. Alle disse er også tilhengere av mer offentlig styring (selv om for eksempel Høyre ikke sier at de vil styre mer, de sier at de vil styre "bedre".)
Men det som alle disse partiene er tilhengere av, det virker ikke: alle er kjent med at det er enorme problemer innen skole, helsevesen, eldreomsorg, osv. Løsningen på problemene er ikke enda mer penger til det offentlige - det offentliges pengebruket er, og må være, kolossalt ineffektivt. Løsningen er å gi folk frihet og ansvar: da vil de styre sine ressurser langt bedre enn det offentlige gjør, og vi vil få langt mer nytte igjen for hver krone.
Dette betyr at det reelt sett er tre blokker i norsk politikk: en blokk som går inn for en fortsettelse av dagens sløsing og kaos: denne blokken består av H, KrF, V, FrP, AP, Sp og SV. Det er en blokk som fortsatt tror på sosialismen: AKP/RV og NKP. Og det er en blokk som mener at individer bør har full frihet og fullt ansvar for eget liv: DLF.
Kun DLFs politikk vil føre til at Norge blir et trygt og velstående samfunn. Så lenge folk i hovedsak stemmer på de to andre blokkene, vil elendigheten bare øke, og da lager de kun ris til egen bak.
