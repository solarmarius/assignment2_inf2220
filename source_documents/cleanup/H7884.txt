
08.10.2003
ARBEIDERPARTIETS STORTINGSGRUPPE
Leder Aps Kirke-, utdanning- og forskningsfraksjon Karita Bekkemellem Orheim:
- Overraskende svakt fra Regjeringen!
Regjeringens forslag til statsbudsjett mangler styrking av kommunenes økonomi, hvilket vil medføre kraftige kutt i skolen. Regjeringspartienes løfter om satsing på skole er tydeligvis glemt.
Regjeringens forslag til utdanningsbudsjett innebærer økte egenandeler for foreldre med barn i grunnskolen. I Regjeringens forslag til budsjett videreføres det ingen satsing på leirskole og skolefritidsordning. - Dette betyr at foreldrene selv må betale for økt kvalitet i skolen, sier Aps utdanningspolitisk talskvinne, Karita Bekkemellem Orheim.
Studentene må betale for Regjeringens gjennomføring av kvalitetsreformen. I budsjettet er det lagt inn en bevilging på 517 millioner kroner for gjennomføring av kvalitetsreformen, men en betydelig del av denne summen synes dekket av en endring i studentenes stipendordning - Regjeringen bryter tidligere løfter om bedre studiefinansiering som et viktig utgangspunkt for Kvalitetsreformen, fortsetter Orheim
Regjeringen viderefører sine betydelige kutt i etter- og videreutdanning. -Med tanke på de utfordringene vi har i arbeidsmarkedet er det paradoksalt at Regjeringen foreslår kutt i dette området på om lag 70mill. Dette betyr at arbeidstakerne nå må betale kostnadene selv og målet om livslang læring står for fall - avslutter en opprørt Orheim.
