
13. august 2005
Arbeiderpartiet
Svekket bemanning i eldreomsorgen
Statsminister Kjell Magne Bondevik beskylder i flere medier Gro Harlem Brundtland og Arbeiderpartiet for å feilinformere om bemanningsreduksjon i eldreomsorgen.
Arbeiderpartiet la i går fram en rekke tiltak for en styrket eldreomsorg. I denne sammenheng ble det referert til Regjeringens egen oversikt som ble fremlagt for Stortinget i Kommuneproposisjonen, (St. prp. Nr 60 2004-2005), der det i tabell på side 182 ble presentert et anslag for en reduksjon i antall årsverk innen pleie og omsorg på 1120 fra 2002 til 2004. Disse tallene ble presentert i mai.
Etter dette presenterte representanter for regjeringen i går ettermiddag et nytt anslag fra Statistisk sentralbyrå som indikerer at det har vært en økning fra 2003 til 2004 på ca. 1000 årsverk. De seneste tall fra Statistisk Senttralbyrå viser imidlertid fortsatt at det fra 2002 til 2004 har vært et voksende etterslep i pleiebemanningen i forhold til økningen i antall eldre.
Det var en reduksjon på 3 årsverk pr. 1000 innbygger over 80 år fra 2002 til 2003, og ytterligere nedgang på 5 årsverk pr. 1000 innbygger over 80 år fra 2003 til 2004. (SSB: Kommunale helse- og omsorgsstjenester, tabell 9 fra henholdsvis 2004 og 2005).
Det er altså blitt færre pleiere i forhold til antall eldre siden regjeringen Bondevik 2 tiltrådte.
