
16.06.02
Venstre vil ha mer sunnmørsånd i distriktspolitikken
Venstres landsstyre har satt fokus på distriktspolitikken. For Venstre er det åpenbart at en fortsatt spredt bosetting i Norge må bygge på et sterkt næringsliv. Uten en sterk privat sektor vil en rekke regioner og lokalsamfunn forvitre. I en global økonomi må derfor distriktspolitikken bygge på en aktiv og nyskapende næringspolitikk.
Viktige distriktsnæringer
Langs kysten finner vi sterke eksportrettede næringer. For disse næringene er det av avgjørende betydning at de gis konkurransedyktige betingelser. Først og fremst er budsjettpolitikkken og markedsadgang viktig for disse bedriftene. Venstres landsstyre påpeker derfor at Storting og regjering har et ansvar for å sikre en ansvarlig budsjettpolitikk. Venstre advarer opposisjonen mot å drive uansvarlig partimarkering i finanspolitikken.
Venstre ser at også andre bygdenæringer må levere produkter som markedet etterspør. Fokus på kvalitet, merkebygging og tradisjoner er viktig for å sikre en fortsatt sterk landbruksnæring. Norsk landbruk er avhengig av å øke lønnsomheten. Landstyret mener at de styringsgrep landbruksministeren har tatt for å fornye landbruket er nødvendig.
Venstre vil også påpeke at kultur og reiselivsnæringen har stor betydning. Stadig fler etterspør ren natur, spennende opplevelser, tradisjoner og mangfold. Et mangfoldig kulturtilbud bidrar til å gjøre det mer attraktivt å bosette seg i distriktene. En sterk reiselivsnæring bidrar til å skape spennende arbeidsplasser.
Kunnskapsbasert næringsliv
Et fremtidsrettet og sterkt næringsliv er avhengig av at vi satser på forskning og kunnskap, og at vi er åpne for nye løsninger og ny teknologi. Venstre mener at det er åpenbart at fremtidens næringsliv er et kunnskapsbasert næringsliv.
En fremtidsrettet og aktiv næringspolitikk er imidlertid også avhengig av at vi har respekt for den kunnskap som er bygd opp over århundre, og at vi har respekt for gründerne som skaper verdier. Etableringslysten, nyskapingsmiljøene og næringslivet på Sunnmøre er et godt eksempel.l
Forenkling av regelverk
Venstre har stor respekt for gründeren som skaper sin egen arbeidsplass, og som bidrar til utvikling av næringslivet. Venstre har derfor satset hardt på å forenkle regelverk, for slik å bidra til at næringsliv og gründere kan konsentrere sin innsats mot det å skape virksomhet, og mot det å utvikle nye virksomheter. Venstres Landstyre påpeker at innsatsen med å forenkle offentlig sektor må fortsette med sterk kraft i tiden fremover. Fortsatt brukes for mye tid til utfylling av skjema og til arbeid mot forvaltningen.
