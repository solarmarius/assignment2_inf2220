
28.5.2003
Kristin Halvorsen, leder i SV
- Trist lavmål fra Reiten!
SVs leder Kristin Halvorsen er svært forbauset over tonen og beskyldningene mot henne fra Generaldirektør i Hydro, Eivind Reiten.
- Det er meget spesielt at han som leder i Norsk Hydro går til frontalangrep mot en partileder som støtter et lokalsamfunns kamp for fortsatt eksistens på 1. mai. Staten er den største eieren i Norsk Hydro og selskapets verdier og bygd opp på norske naturressurser og et nært samarbeid mellom industri og myndigheter gjennom svært mange år, sier SVs leder Kristin Halvorsen.
- Selvsagt er det legitimt å engasjere seg i at Norsk Hydro fortsatt gjør lønnsomme og miljøvennlige investeringer i Norge, sier Kristin Halvorsen. Enhver annen industrieier har selvsagt en formening om i hvilken retning et selskap skal utvikle seg. Det må selvsagt den norske stat også ha. Og i den diskusjonen kommer SV fortsatt til å delta, forsikrer Kristin Halvorsen.
15. mai 2003 sendte Kristin Halvorsen et spørsmål til næringsminister Gabrielsen, hvor hun spurte hvordan ministeren ville forvalte det statlige eierskapet i Hydro i forhold til å få Hydro til å vedta de lønnsomme moderniseringsprosjektene i Høyanger og Årdal. I tilsvar sier Gabrielsen at han ikke har planer om å gjøre noe spesielt.
- SV vil følge opp denne saken overfor næringsministeren. En så passiv holdning fra Norsk Hydros største eier er lokalsamfunn og fortsatt industrivirksomhet i Norge ikke tjent med. Vi kan ikke være fornøyd med å bare flytte penger og aksjer i dette landet. Vi må bruke vår kompetanse som er bygd opp over mange år til å produsere verdier, sier Kristin Halvorsen.
- Reiten tillegger meg en mektig posisjon når han mener at mitt engasjement svekker Norsk Hydros rykte på Manhattan og selskapets aksjekurs. Jeg vil også tro at Reitens tone kan ha en viss effekt for selskapet. Jeg foreslår derfor at han demper seg et par hakk. Jeg er tilsnakkendes når som helst hvis han ønsker å informere SV i saken. Når det gjelder forvaltning av det statlige eierskapet vil SV forholde seg til Stortinget og næringsminister Ansgar Gabrielsen, avslutter Kristin Halvorsen.
