
2. mars 2004
Fra stortingsrepresentant Anita Apelthun Sæle, KrF
MILIONERSTATNING TIL NORDSJØDYKKERNE
-Vi er svært tilfredse med at regjeringspartiene sammen med Arbeiderpartiet danner flertall i Stortinget for en erstatning til nordsjødykkerne for å kompensere de påkjenninger og det helsetap de har vært utsatt for gjennom sitt pionerarbeid i Nordsjøen, sier Anita Apelthun Sæle (KrF).
Taket på erstatningen settes til 40 G, det vil si i underkant av 2,3 millioner kroner til de som er 100 prosent uføre. For de som er delvis uføre trappes erstatningen ned til om lag 1,9 millioner kroner (35 G). I tillegg kommer 200 000 kr i oppreisning til hver av pionerdykkerne eller etterlatte. Totalt settes det av mellom 4 og 500 millioner kroner til erstatsningsordningene.
- Vi ønsker å videreføre ordningen med kontakttelefon for de som har behov for bistand i det daglige. Vi ønsker også at det gjennom Norsk Oljemusum i Stavanger etableres en utstilling, som dokumenterer og bevarer pionerdykkernes innsats. Videre settes det av midler til utarbeiding av bok og diplom til pionerdykkerne som et verdig minne for den ærefulle innsats de har gjort for landet, sier Apelthun Sæle.
-Regner vi med tidligere utbetalte erstatninger kan hver av pionerdykkerne i Nordsjøen komme opp i en samlet erstatning på om lag 3,8 millioner kroner. Dette vil gi pionerdykkerne, som gjorde et banebrytende arbeid i Nordsjøen fra 1965 til 1990, den oppreisning og økonomisk kompensasjon de fortjener, avslutter Apelthun Sæle.
