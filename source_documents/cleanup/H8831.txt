
Dato: 02.12.04
Stortingsrepresentant Øyvind Korsberg (FrP)
FrP sikret millionsatsing til fartøyvern
FrP sikret 6 millioner kroner til drift og vedlikehold av vernede fartøy. - Dette er veldig positivt for Norge som sjøfartsnasjon og for alle de som jobber hardt for å ta vare på våre verneverdige fartøyer, sier partiets miljøpolitiske talsmann Øyvind Korsberg.
Vedtaket skjedde i innspurten av behandlingen av budsjettet i Energi- og miljøkomiteen.
- FrP har lenge ønsket å prioritere arbeidet med fartøyvern, blant annet fikk vi fikk økt bevilgningene i budsjettforliket med regjeringspartiene nylig. Samtidig har vi sett at mange av de vernede fartøyene har økonomiske driftsproblemer pga. kort driftsesong, betjening av gjeld og liten inntjening. Fremskrittspartiet mener det er viktig at restaureringsarbeidet som er utført blir ivaretatt, og at man unngår nye store reparasjoner pga. manglende vedlikehold og drift. Derfor er vi svært glade for at vi i siste sekund klarte å få støtte for vårt ønske om at 6 millioner kroner skal gis til drift og vedlikehold, sier Korsberg fornøyd.
- Norge er en sjøfartsnasjon med en lang og rik historie. Derfor er det viktig at vi verner et bredt og representativt utvalg av våre fartøyer fra ulike tidsperioder og med ulike bruksfunksjoner. Gjennom frivillig dugnadsarbeid i organisasjoner og lag gjøres det en fantastisk innsats for å bevare de mobile og flytende kulturminnene. FrP har kjempet for å bidra til å understøtte dette arbeidet. Den økte bevilgningen er et kjærkomment bidrag, avslutter Korsberg.
