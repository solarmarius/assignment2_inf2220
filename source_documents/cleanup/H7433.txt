
Vedteke på nominasjonsmøte 26.03.2003
Haram Kristeleg Folkeparti
Bygg varmare samfunn med kristne verdiar!
Kristeleg Folkeparti legg dei kristne verdiane til grunn for det politiske arbeidet. Sentralt i dette arbeidet står vernet om menneskeverdet. Dette krev respekt for kvart enkelt menneske og solidaritet menneske imellom. Det grunnleggande menneskeverdet er likt for alle, også ved den spede starten til menneskelivet og ved livets slutt.
Menneskeverdet er uavhengig av hudfarge, religion, kjønn, alder, funksjonsnivå, prestasjonar og levekår. Der menneske er i krise og livet blir truga, er det ei oppgåve å redde liv og gi livshjelp. Der menneskeverdet blir borte, må vi gi menneske tilbake trua på livet og den verdien dei sjølve har.
Offentlege institusjonar og hjelpetiltak er nødvendige i eit moderne samfunn, men like viktig er det at familien blir sikra ressursar og fridom til å vere den hjørnesteinen i samfunnet som ingen andre institusjonar kan erstatte. Den viktigaste oppgåva til familien er å ta vare på enkeltmennesket og verne om den verdien kvar enkelt har. Dette må skje i eit positivt samspel med dei offentlege institusjonane. Dette gjeld på alle nivå - frå barnehagar og skular til alders- og sjukeheimar og heile den offentlege forvaltninga. Dei offentlege institusjonane skal vere til for å tene og hjelpe kvart enkelt menneske på mest mogleg måte.
Slik vil Kristeleg Folkeparti bygge eit varmare samfunn.
Kommunal service
Kristeleg Folkeparti vil arbeide for ei fullverdig brukarorientering, gode serviceerklæringar for alle kommunale tenester og eit nyttig servicetorg. Brukaren, dvs enkeltpersonar, grupper, organisasjonar og næringsliv, skal kunne vere med på å ta ansvar og utforme sitt eige lokalsamfunn. Brukarorientering handlar om å vere oppteken av at brukaren finst og ta konsekvensen av det. Brukarane av alle kommunale tenester skal takast med på råd, og deira synspunkt skal takast på alvor.
Serviceerklæringa skal gi skriftleg informasjon om innhaldet i ei konkret teneste, slik at brukaren skal kunne gjere seg opp eit realistisk bilete av kva som kan forventast levert.
Servicetorget er ein fysisk stad der brukaren kan vende seg for å få hjelp til å løyse konkrete saker. Brukaren skal kunne oppleve rask, imøtekommande og korrekt behandling av saker dei er opptekne av.
Helse- og sosialtenester
Alle bør få eit likeverdig og godt tilbod av helse- og sosialtenester i lokalsamfunnet. Både helsesøsterteneste, jordmorteneste og legeteneste er viktige ledd i ei god primærhelseteneste. Målet må vere å sikre trygge livsvilkår for alle , både unge og eldre, funksjonshemma og funksjonsfriske.
Det er ein klar samanheng mellom livsstil og mange helseproblem. Det er derfor nødvendig å satse på førebyggande arbeid. Dette vil KrF oppnå ved å stimulere til samarbeid mellom heim, skule, kyrkje og frivillige organisasjonar.
Haram KrF vil arbeide for:
· å oppretthalde ei desentralisert legeteneste i kommunen.
· å styrkje arbeidet for å førebyggje helseskadar, t.d. opplysningsarbeid i samarbeid med skulane, tiltak mot barneulykker.
· vidareføring av ordningar med støttekontakt og avlasting.
· at alle kommunale bygg, forsamlingslokale o.l. vert tilrettelagde for funksjonshemma.
· at Haram ASVO framleis får kommunalt tilskot.
· omsorgsløn og avlastning til heimar med tyngjande omsorgsfunksjonar.
· at kommunen yter økonomisk stønad til AAN-kontoret i Ålesund (alternativ til abort).
Eldreomsorg
Hovudmålet for eldreomsorga må vere å hjelpe dei eldre til å oppretthalde livskvaliteten. Dette må skje gjennom tilrettelegging for at dei eldre så langt som mogleg kan utøve eigne interesser, ha kontakt med familie og nærmiljø og få nødvendig hjelp, pleie og omsorg.
Heimebasert omsorg må vere tyngdepunktet i omsorgstilbodet. Tenestene må vere differensierte ut frå det behovet kvar enkelt har for dagtilbod, heildøgnsomsorg, hjelpemiddel, institusjonstilbod, avlasting og andre servicetilbod. Ei kjede av ulike tiltak og sosialt nettverk rundt brukarane er nødvendig for å lykkast.
Haram KrF vil arbeide for:
vidare utbygging av alarmsystem for heimebuande eldre.
vidare utbygging av heimehjelp og heimesjukepleie slik at dei eldre kan få bu så lenge som mogleg i sine eigne heimar og at familien kan få hjelp under sjukdom.
periodevis opphald i institusjon for eldre for å avlaste heimar med tyngjande omsorgsfunksjonar. Det må tilretteleggast for dagplassar.
å fullføre utbygginga av ny Haram sjukeheim og omsorgsbustader på Vatne, i Brattvåg og på Longva.
Rusmiddelarbeid
Unge rusar seg i stadig yngre alder, også i Haram. Dette er djupt alvorleg. Resultatet er mange personlege tragediar. Bruk av alkohol og narkotika påfører oss og samfunnet, sosialt og medisinsk, milliardar i utgifter kvart år. Vi kan ikkje stille oss likegyldige til dette.
Haram KrF vil arbeide for:
at kommunen aktivt må støtte tiltak som reduserer bruken av rusmiddel mellom unge og eldre, m.a. gi økonomisk stønad til fråhaldsorganisasjonar og andre som arbeider for edruskap.
at det vert sett eit lavast mogleg tak for antal skjenkeløyve i kommunen.
at ordninga med sal av øl frå eigne utsal, held fram, ikkje minst for å avgrense omsetninga av rusbrus.
å medverke til ei "natteramn"-ordning i Brattvåg og ved spesielle arrangement i Ålesund
Tiltak for born og unge
Samfunnsutviklinga viser at stadig fleire born og unge får problem som gjer at dei fell utanfor. Rus og kriminalitet aukar i omfang og i stadig lavare aldersgrupper. Barnevernet får fleire og meir alvorlege tilfelle å ta hand om. Psykiatriske problem aukar i alle aldersgrupper.
I forhold til desse problema må tiltak og tenestetilbod følgje to hovudlinjer: Førebyggande tiltak og hjelpetiltak.
Oppvekstmiljøet er grunnleggande for eit positivt sjølvbilete. Eit mangfald av små og store fellesskap med ei positiv forankring, kan gi born og unge større sjanse til å stå imot dei nedbrytande kreftene i samfunnet.
Haram KrF vil arbeide for:
eit samordna tilbod til born og unge gjennom helsesøstertenesta, den pedagogisk/psykologisk tenesta og barnevernet.
førebyggande lavterskeltilbod for ungdom, gjerne i samarbeid med frivillige organisasjonar.
samlivskurs i lokalmiljøet.
eit kommunalt ungdomsråd som kan gi politikarane råd i spørsmål som gjeld ungdom, oppvekst og nærmiljø.
Barnehagar
Familien har hovudansvaret for omsorga og oppsedinga av borna, men det er viktig at samfunnet gir foreldra den hjelp og støtte dei treng. Barnehagetilbodet skal rettast inn mot det behovet som borna og familiane har.
Haram KrF vil arbeide for:
full barnehagedekning.
at barnehagane i kommunen byggjer på ei kristen verdiforankring.
at funksjonshemma born vert prioriterte ved inntak til barnehagar.
at private barnehagar i kommunen vert sikra økonomisk stønad.
at barnehagetilbodet heile tida vert tilpassa det behovet som borna og familiane har, m.a. plassar for aldersgruppa 0-3 år.
Grunnskulen
Kommunen har i dag ein godt utbygd og desentralisert skulestruktur, som det er viktig å ta vare på. Skulen er ein sterk kulturfaktor som også spelar ei avgjerande rolle for busettingsmønsteret i kommunen. kort veg og ikkje altfor store skular gir mange føremonar for elevane. I praktisk politikk vil ein likevel måtte vege dette opp mot eit fagleg pedagogisk tilbod og økonomiske vurderingar.
Haram KrF vil arbeide for:
å verne om skulen si kristne målsetting.
at kommunen følgjer opp ansvaret sitt når undervisningsmateriell ikkje er i pakt med føremålsparagrafen.
at småskuleelevar framleis får skyss også på kortare strekningar dersom skulevegen er trafikkfarleg eller særleg verhard.
at funksjonshemma får gode skule- og fritidsstilbod.
å leggje til rette for gode uteområde på skular og barnehagar.
oppvekstsenter der skule, barnehage og skulefritidsordning blir samordna for å kunne gi eit godt tilbod i lokalmiljøet.
Kyrkje og kultur
Det kristne livssynet har ein sentral plass både i skule og kulturliv, og dette ser vi som avgjerande viktig å ta vare på og stimulere til vidare utvikling. Det er eit mål å skape eit allsidig kulturtilbod som legg vekt på eigenaktivitet og respekt for åndelege og nasjonale verdiar.
Haram KrF vil arbeide for:
at helgafreden vert verna, m.a. ved å seie nei til søndagsopne butikkar.
at kyrkjene vert haldne i god stand og at kyrkjegardane vert stelte og utvida etter behov.
at brannvarslingssystem vert montert i kyrkjene.
at kyrkja får nødvendige midlar til å oppretthalde den kyrkjelege aktiviteten omlag som hittil.
at dei frivillige organisasjonane i kulturlivet må få gode arbeidsvilkår.
at rom i kommunale bygg vert stilte til disposisjon for byggjande kulturaktivitetar.
å fullføre planane om kulturhus i Brattvåg og idrettshall på Vatne.
at kommunen samarbeider med kyrkja og andre organisasjonar når det gjeld fritidstilbod for born og ungdom.
at stønaden til barne- og ungdomsarbeid vert gitt under føresetnad av at arbeidet går føre seg i eit rusfritt miljø.
at barne- og ungdomsarbeidet til kyrkja, frikyrkjene og dei frivillige kristne organisasjonane får stønad frå kulturmidlane på linje med anna barne- og ungdomsarbeid.
at idretten vert sikra høvelege treningsområde.
at den kommunale kulturskulen vert utvikla vidare.
at lokale fortidsminne og kulturskattar vert verna.
at kommunen framleis skal vere med i Landslaget for nynorskkommunar.
Mottak av flyktningar
Haram kommune har teke mot flyktningar og asylsøkjarar i fleire år. Dette er menneske som skal bu i landet vårt med dei same rettane til bustad og arbeid som vi andre. Kommunen må ta sin del av ansvaret for å løyse den nasjonale oppgåva det er å gi desse menneska ei framtid i det norske samfunnet.
Haram KrF vil arbeide for:
at kommunen framleis tek imot flyktningar/asylsøkjarar.
at flyktningar/asylsøkjarar busett seg utover i ulike delar av kommunen
Samferdsel
Gode kommunikasjonar er eit viktig verkemiddel for å oppretthalde og styrkje det busettingsmønsteret vi har. Difor må ein større del av investeringane i samferdsel kome distrikta til gode gjennom utbygging av vegnettet, ferje, buss og båtruter.
Haram KrF vil arbeide for:
at all kollektivtransport vert samordna slik at den kan tene publikum på beste måte, særleg ungdom og eldre.
at det vert bygt gang- og sykkelvegar og/eller sett opp gatelys der dette kan skape større trafikktryggleik.
at ein størst mogleg del av vegnettet i kommunen får fast vegdekke.
å behalde 2 ferjer i rute 22.
å styrkje rutetilbodet med snøggbåt, også innan kommunen
at kommunen skyt inn kapital for å framskunde bygginga av Nordøyvegen.
ny riksveg på strekninga Skjelten - Alvestad for å betre kommunikasjonen mellom kommunesenteret, Søvik og øyane.
Natur og miljøvern
Mennesket er sett til å forvalte naturen. Den industrialiserte verda har tilført luft, jord og vatn store mengder avfallsstoff. Det vert ei oppgåve i all samfunnsplanlegging å ta omsyn til samspelet i naturen. Vi kan ikkje ta ut meir ressursar enn det naturen sjølv kan produsere igjen. Miljøvern er vern om livet no og i framtida, for oss og etterkomarane våre.
Haram KrF vil arbeide for:
rimeleg vern om dyrka og dyrkbar jord.
å ta vare på kulturlandskapet.
at det vert lagt avgjerande vekt på naturgrunnlaget og miljøvern i planarbeidet.
at folket i det aktuelle området vert trekte med i planlegginga i samband med utbyggingsplanar.
vidare utbygging av ENØK-tiltak i kommunale bygg og kyrkjer.
å følgje opp måla i avfallsplanen til kommunen.
felles avfallsstasjonar for fleire typar avfall i tettbygde strøk.
Kommunale eigedommar
Kommunen sit med ein stor eigedomsmasse i form av skular, institusjonar osv. Kommunen forvaltar på denne måten store materielle verdiar. Samordning er viktig for å oppnå størst mogleg effekt av vedlikehaldet på dei kommunale eigedommane.
Haram KrF vil arbeide for:
at kommunen utviklar betre planar for forvaltning, drift og vedlikehald av alle kommunale eigedommar.
at skuleanlegga vert haldne ved like på ein forsvarleg måte .
at institusjonar med uteanlegg er godt vedlikehaldne og velstelte.
Næringsutvikling
Næringslivet i Haram er i stor grad internasjonalt orientert. Globaliseringa, endringar i næringsstruktur og den teknologiske utviklinga gjer at bedriftene lettare kan flytte på seg. Kommunen må gjere sitt til at bedriftene kan utvikle seg vidare og at ny verksemd kan bli etablert. Prosjektet «Haram-modellen» har vist at det er mogleg å samarbeide med næringslivet på ein måte som både næringslivet og samfunnet elles tener på.
Haram KrF vil arbeide for:
at kommunen vidarefører det gode samarbeidet mellom kommunen, grunnskulen, vidaregåande skule og næringslivet gjennom «Haram-modellen» .
å stoppe utflyttinga av ungdom og kvinner gjennom tilrettelegging for eit variert arbeidsliv.
at kommunen fører ein politikk som fremjar nyetableringar og utviding av eksisterande verksemder.
å stimulere til etablering av nye verksemder knytt til høgteknologi og kompetanse, med særleg vekt på maritime verksemder.
at kommunen framleis yter tilskot til kjøp av mjølkekvotar.
Busetting
Haram kommune har gjennom mange år hatt stor utflytting av unge vaksne, særleg unge kvinner. Dersom vi skal møte denne utfordringa, må vi sjå på kva arbeidsplassar og andre tilbod unge kvinner etterspør.
Dei viktigaste faktorane som bestemmer kvar folk vil busette seg, er arbeidsplassar, offentleg service og private servicetilbod. Private servicetilbod er lite utvikla i Haram fordi kundegrunnlaget er for spreidd. Det er viktig å stimulere til utvikling av slike tilbod i tettstadene i kommunen.
Kommunen har gjennom bustadstiftingar samarbeidd godt med private når det gjeld å utvikle bustadstiftingar med utleigebustader. Kommunen må legge til rette for at terskelen for å etablere seg i eigen bustad ikkje blir for høg for unge, m a ved å utnytte låneordningane gjennom Husbanken. Kommunen har også eit særleg ansvar for vankelegstilte grupper på bustadmarknaden.
Gjennom kommunedelplanane for Vatne/Tennfjord, Søvik, Austnes og Brattvåg må det leggast til rette både for bustadbygging og næringsutvikling. I dei andre bygdene må det stimulerast til spreidd bustadbygging.
Haram KrF vil arbeide for:
at kommunen fører ein aktiv bustadpolitikk slik at dei som ønskjer å etablere seg, kan gjere det i alle delar av kommunen.
at det framleis vert høve til å bygge utanom byggefelt.
å skape grunnlag for utvikling av servicenæringar ved å fokusere på tettstadutvikling.
å gjere Haram attraktiv for ungdom og yngre kvinner gjennom ei satsing på oppvekstmiljø, arbeidsplassar, butilbod og servicetilbod.
