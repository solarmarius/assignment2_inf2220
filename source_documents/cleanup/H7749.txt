
2003 - 2007
Flora FrP
Lokalvalgsprogram for Flora Fremskrittsparti
INNLEDNING
Fremskrittspartiet er et liberalistisk parti, som bygger på Norges grunnlov, norsk kulturarv og tradisjon, med basis i det kristne livssyn. Fundamentalt for Fremskrittspartiets samfunnssyn er troen på enkeltmenneske, den selvstendige livsholdning og retten til å bestemme over sitt eget liv. Familien har vært, og er den grunnleggende institusjon i samfunnslivet. Fremskrittspartiet vil verne om de rettigheter Grunnloven sikrer de enkelte borgerne:
- eiendomsrett, næringsfrihet, personlig frihet, trosfrihet, trykkefrihet, organisasjonsfrihet og ytringsfrihet.
Fremskrittspartiet ønsker en kommune med balanse mellom offentlig og privat virksomhet. Kommunen bør ikke påta seg oppgaver som enkeltpersoner, bedrifter eller organisasjoner kan utføre rimeligere. Dette programmet vil vise hva vi i Flora FrP vil gjøre for at Flora kommune skal bli en bedre kommune å bo i, etablere seg i, og drive næringsvirksomhet i. I den kommende fireårsperioden vil vi prioritere følgende hovedsatsingsområder:
Økonomisk handlefrihet
Undervisning
Barn og unges oppvekstvilkår
Eldre/pleietrengende
Forutsigbarhet for bosetning i distriktene
ØKONOMI
Flora FrP mener at økt handlefrihet må være et hovedmål for Flora kommune også i kommende 4 års periode. Vi har i dag en gjeld på ca 500 millioner kroner, og en årlig renteutgift på ca 33 millioner.
Dette skal vi arbeide for å redusere.
Vi vil derfor redusere kommunens kapital utgifter ved blant annet salg av aksjer i Sogn og Fjordane Energi, Botnaneset Industriselskap og ved salg av deler av kommunale boliger og eiendommer.
KOMMUNAL FORVALTNING
Med kommunal forvaltning mener vi den virksomhet som utøves av kommunens administrasjon. Administrasjonens oppgave er å sørge for god effektivitet i kommunen. Fremskrittspartiet aksepterer at en del oppgaver kan løses av kommunen, men disse må klart begrenses. Flora kommune besitter i dag en betydelig bygningsmasse som krever store vedlikeholdskostnader. Deler av denne bygningsmassen bør selges for å nedbetale gjeld.
Flora Kommune må skoleres og perfeksjoneres i bestillingsrollen ved utlysing av anbud.
Flora FrP vil arbeide for å konkurranseutsette enkelte tjenester som i dag drives av kommunen, dersom dette vil føre til rimeligere og med effektive tjenester.
Eksempler på tjenester som kan legges ut på anbud: Feiervesen, tekniske tjenester, renhold, vaktmester tjenester, handverkstjenester, økonomitjenester, helsetjenester, eiendomsforvaltning, parkeringstjenestene, parkvesen, vann, avløp og renevasjon, etc.
KOMMUNALE AVGIFTER
Fremskrittspartiet vil arbeide for lavest mulig kommunale avgifter. Finansiering av kommunens tjenester bør skje etter selvkostprinsippet. Ingen skal betale mer i avgift for en tjeneste enn hva det koster kommunen å produsere tjenesten.
Flora FrP vil også være positiv til private vannverk.
BYGGETILLATELSER
Flora kommune skal være en JA- kommune
Flora FrP mener at dersom ikke svært tungtveiende grunner taler imot, bør i prinsipp alle søknader om byggetillatelser innvilges. Ved utbygging av nye byggefelt må det likevel tas hensyn til infrastruktur som skolekapasitet, kloakk, vann, veier osv.
Flora FrP vil arbeide for at byggesaksbehandling for en "normalbolig" ikke skal overstige 6 uker etter at fullstendig byggesøknad er innlevert.
EKSPROPRIASJONER
Flora FrP mener at ekspropriasjoner er en uting. I utgangspunktet må kommunen klare å forhandle med eierne som må avgi grunn til kommunen vedrørende pris og lignende. Kun av meget tungtveiende grunner som veier, gang og sykkelstier, busslommer etc. (infrastruktur), skal kommunen kunne ekspropriere eiendom, og i alle tilfeller skal kommunen betale markedspris, og ikke såkalt symbolsk erstatning.
Flora FrP vil arbeide for at kommunen i størst mulig grad unngår å ekspropriere eiendom.
Flora FrP vil arbeide for at kommunen betaler markedspris ved eventuelle ekspropriasjoner.
MILJØVERN OG NATURFORVALTNING
Flora FrP setter lokalt miljøvern meget høyt på prioriteringslisten. Miljøtiltak fra kommunenes side vil i stor grad dreie seg om vann- og kloakksystemer, renovasjon, samt regulering av landbruks- og industriaktiviteter som kan tenkes å medføre miljøskadelige utslipp.
Flora FrP vil arbeide for at de som forurenser vår grønne kommune, skal stå ansvarlig for skadene dette medfører.
Flora FrP er mot båndlegging av flere områder i kommunen.
NÆRINGSLIVET
Flora FrP ønsker at Flora skal være en trivsels kommune å bo i. Ikke bare for enkeltpersoner, men også for næringslivet. Vi tror ikke på restriksjoner av alle mulige slag, men ønsker derimot å legge forholdene best mulig til rette for næringslivet. Dette gjelder både de allerede etablerte og de som ønsker å etablere næringsvirksomhet i Flora kommune.
Flora FrP vil arbeide for at reguleringer ikke skal hindre næringslivet i kommunen fra å blomstre.
Vi vil arbeide for at Flora kommune skal bli en attraktiv kommune å etablere seg i.
LIKESTILLING
Flora FrP anser kvinner og menn for å være likeverdige. Forholdet mellom kjønnene bør derfor i arbeidsliv, fritid, og privatliv tilpasse seg naturlig, uten innblanding av kommunale myndigheter.
Flora FrP vil arbeide for at det fra kommunens side ikke skal forekomme noen form for kjønnskvotering.
ELDREOMSORG
Flora FrP ønsker at alle skal få en skikkelig og mest mulig meningsfull alderdom. Man skal gis anledning til å bo hjemme så lenge man ønsker det, og til dette må hjemmehjelpsordningene være skikkelig utbygd. Vi mener at det er kommunens plikt å sørge for å legge forholdene til rette slik at de eldre har reelle valgmuligheter ved at de til enhver tid, og ikke ut fra kommunens gode eller dårlige økonomi, er sikret den hjelp de trenger.
Vi vil arbeide for at kommunen alltid skal ha nok kapasitet, slik at de eldre pleietrengende kan velge om de vil bo hjemme, i omsorgsbolig eller på institusjon. Alle bør ha tilbud om enkeltrom.
Dersom private ønsker å etablere aldersheim i kommunen, stiller Flora FrP seg positiv til dette.
Vi stiller oss positive til behovs prøvet omsorgslønn.
UNGDOMSARBEID
Et aukende rusmiddelbruk, spesielt blant ungdom i låg alder, gjev stor grunn til uro. Flora FrP vil arbeide for at det vert satsa på forebyggende tiltak blant de mest utsette gruppene. Arbeidet med å skape aktive holdninger mot alkohol og narkotika misbruk må prioriterrast. Flora FrP ser og nytten i å ha ei barnevernsvakt på Florø politistasjon, for at politiet og sosialetaten kan ha ett kommunikasjonsledd til barn og ungdom.
Flora FrP ønsker å gjenopprette barnevernsvakta på Florø politistasjon
BARNEHAGER
Flora FrP vil arbeide for trygge og gode barnehager i Flora kommune. Flora FrP vil også gå inn for at private som ønsker å starte barnehage, skal få lov til det. Dagens lovfestede bemannings- og arealnormer gjør det imidlertid vanskelig å etablere private barnehager uten offentlig støtte.
Vi vil arbeide for lik støtte til private og kommunale barnehager. Støtten skal være et fast beløp pr. barn, slik at vi unngår uheldig forskjellsbehandling.
Vi vil arbeide for at de kommunale barnehagene skal holde en god standard, og drives godt og rasjonelt.
PSYKISK UTVIKLINGSHEMMEDE
De psykisk utviklingshemmede er en prioritert gruppe for Flora FrP. Vi vil arbeide for at gruppen får et godt bo-, arbeids-, pleie- og omsorgstilbud. Vi vil også arbeide for at integrering og utvikling av tilbud for psykisk utviklingshemmede skjer i samarbeid og forståelse med de funksjonshemmede selv, deres foresatte og organisasjoner.
Vi vil arbeide for at foreldre eller andre som påtar seg pleie og omsorgsansvar for psykisk utviklingshemmede gis tilbud om omsorgslønn og et betryggende og godt avlastningstilbud.
FUNKSJONSHEMMEDE
Flora FrP mener at funksjonshemmede skal ha mest mulig tilnærmet samme tilbud og muligheter i Flora kommune som funksjonsfriske.
Vi vil i utgangspunket støtte alle tiltak som kan bedre de funksjonshemmedes kår.
Vi vil også arbeide for full integrering av funksjonshemmede i skolen.
Vi stiller oss positive til behovs prøvet omsorgslønn.
ALKOHOLPOLITIKK
Fremskrittspartiet kan like lite som noe annet parti angi en enkel og lettvint løsning på alle våre alkoholproblemer. Vi vil imidlertid motarbeide den omseggripende tankegang om at ethvert bruk er misbruk.. Vi mener det skal være lett å få tillatelse til å skjenke/selge alkohol, men det skal også være lett å miste tillatelsen dersom den blir misbrukt. Når det gjelder forebyggende tiltak vil vi fortsatt være pådrivere for at kommunale bevillingsinntekter skal øremerkes til å forebygge rusmiddelproblemer blant ungdom.
Flora FrP vil arbeide for at de som søker om alkoholbevilling får dette.
Vi vil arbeide for en mer intensiv kontroll med salg og skjenkebevilgninger
Vi vil arbeide for at de som ikke overholder alkoholbestemmelsene lett skal kunne miste alkoholbevillingen.
Vi vil støtte opp om forebyggende og holdningsskipende arbeid.
Flora FrP vil arbeide for å opprette en avrusningsinstitusjon i kommunen.
Vi vil jobbe for at politiet håndhever kommunens politivedtekter strengt.
KIRKEN
Fremskrittspartiet ser på den kristne kulturarv og den kristne etikk som grunnleggende verdier i og for samfunnet, og religionsfrihet som en grunnleggende rettighet for den enkelte. I spørsmål av religiøs karakter stilles Fremskrittspartiets representanter derfor fritt.
INNVANDRING
Fremskrittspartiet ser på innvandringspolitikken som en statlig oppgave. Staten må således ta konsekvensen av den innvandringspolitikken den til enhver tid praktiserer. Dette innebærer også hele det økonomiske ansvaret ved utplassering av innvandrere i forskjellige kommuner. Vi vil også arbeide for at flyktninger vi mottar i Flora kommune skal plasseres på en slik måte at det ikke blir overrepresentasjon av flyktninger i lokalmiljøene.
Flora FrP vil arbeide for at Flora kommune sine sosialutgifter vedrørende innvandrere i sin helhet blir dekket av staten.
Flora FrP vil arbeide for att det blir utarbeidet ett integrerings regnskap i kommunen
KULTURSEKTOREN
Flora FrP er av den oppfatning at kommunens kulturmidler ikke skal slukes av et kommunalt kulturbyråkrati. Pengene skal mest mulig i sin helhet tilfalle de ulike organisasjoner, primært organisasjoner som aktiviserer barn og ungdom.
Flora FrP vil redusere kultur administrasjonen.
Flora FrP vil arbeide for att all kulturstøtte blir gitt til barn og ungdomstiltak og organisasjoner.
SKOLEPOLITIKK
Undervisning er et høyt prioritert område for Flora FrP. Et høyt kunnskapsnivå er et av samfunnets viktigste forutsetninger for et høyt velferdsnivå. Det er derfor viktig å sette nok ressurser inn på skolesektoren. Det er videre påkrevd at ressursene blir brukt på en så god måte som overhode mulig.
Flora FrP vil arbeide for etablering av en skole for høyere utdanning i Flora. I dag spres våre elever over hele landet. .
Skolesektoren bør stykkprisfinansieres, dvs. det bør gies et fast tilskudd pr. elev.
Flora FrP vil arbeide for tilstrekkelig midler til lærebøker og materiell.
Vi vil arbeide for at skolene skal bli mer foreldrestyrte, og at skolene selv skal kunne velge sine lærebøker.
Alle kommunens skolebarn skal ha en trygg skolevei, og der det ikke finnes tilstrekkelig med gang- og sykkelveier bør barna få skyss.
Flora FrP vil arbeideaktivt for å beholde alle utkantskolene og barnehagene for å beholde ett aktivt og trygt nærmiljø.
Vi vil arbeide for å fjerne all mobbing.
