
17.desember 2001
Stortingsrepresentant Arne Sortevik (FrP)
FLERE GIR IKKE MER
- Den 17. desember kan en lese i Nationen at det aldri har vært flere lærere pr. elev i Norge. Til tross for dette har vi fått servert det ene nedslående resultatet for norske elever etter det andre, sier utdanningspolitisk talsmann for FrP, Arne Sortevik.
- Helga Hjetland prøver som vanlig å bortforklare problemene i skolen, med å indirekte snakke om lønn. For lærerorganisasjonene synes dette å være løsningen samme hvilke problemer en snakker om i skolen, fortsetter Sortevik, og påpeker at for 20 år siden hadde en lærer i gjennomsnitt 19 elever å forholde seg til i skolen.
- I fjor var dette tallet kommet ned i 8. Når en samtidig ser at kunnskapsnivået til elevene har blitt dramatisk dårligere, må en nå ta situasjonen på alvor. - Nå må lærerorganisasjonene ta innover seg det som er realiteten i norsk skole, og ikke bare være opptatt av å skrike etter mer lønn, sier Sortevik. - Helga Hjetland sier blant annet at en må ta grep og gjøre noe for at lærerutdanningen skal fremstå attraktiv for unge som skal velge utdanning. Dette sier Hjetland, som i årevis har skremt bort ungdom som i utgangspunktet har ønsket å bli lærer, med en svartmaling av situasjonen i skolen som ikke ligner noen ting, sukker Sortevik.
- At mange lærere er for dårlige er ikke noen hemmelighet. Mange foreldre har i årevis kjempet en fortvilet kamp for å få fjernet dårlige lærere, men har blitt møtt med en kollektiv avvisning blant lærerne på skolen. Poenget er ikke hvor mange elever det er per elev, men at de lærerne som er i skolen holder et tilfredsstillende nivå. Vi bør få fjernet lærere som ikke har de nødvendige pedagogiske ferdigheter snarest, Skolen er ikke en vernet bedrift, selv om det har virket slik for mange foreldre, avslutter Sortevik.
