
Fredag 11. mars 1994
Næringspolitisk talsmann Lars Gunnar Lie (KrF):
FISKERIAVTALEN - "UNDER MINSTEMÅL"
-Resultatet av fiskerforhandlingane i Brüssel må karakteriserast som "under minste-mål". Det slo stortingsrepresentant Lars Gunnar Lie fast på årsmøtet i Troms KrF i Kåfjord. Lie er Kristeleg Folkeparti sin næringspolitiske talsmann.
-Det er råderetten over ressursane som har vore det mest sentrale i fiskeriforhandlingane. Den råderetten synest det som fiskeriministeren har gjeve frå seg i forhandlingane. Når det gjeld forvaltninga av totalkvote, kontroll og regulering av fisket, skal det på sikt avgjerast av EU sitt regelverk, og ikkje av Noreg. Det er diverre berre ein generell overgangsperiode på eitt år både i Nordsjøen og i farvatnet nord for 62. breiddegrad. Deretter "vonar" ein at EU skal "overta" det norske regelverket.
Kontrolltiltaka nord for 62. breddegrad og systemet med lukking og åpning av ungfiskområda vil berre få ein overgangsperiode på tre år. Dette er ikkje akseptabelt, understreka Lars Gunnar Lie.
-Ein overgangsperiode på tre år er for lite når det gjeld spørsmål om kvote-hopping, det vil seie dei reglane som krev norsk statsborgarskap for å eige norsk-registrerte fartøy, det same meiner eg gjeld utkastforbodet. Dersom EU sitt regelverk for utkast vert gjordt gjeldande, vil vi få svært dårleg kontroll med utviklinga av dei ulike fiskeslaga. Dette må vi som politikarar seie klårt frå om.
Lie kjende seg heller ikkje trygg på at de erklæringane som vert gjevne i samband med 12-milssona er godt nok vern for kystfiskeflåten. Den norske fiskeflåten er i hovuedsak sett saman av små fartøy, og ein vesentleg del av fisket går føre seg innanfor 12-milssona. Det er derfor naudsynt å gje folket langs kysten garanti for at fisket i 12-milssona også i framtida skal gjevast til norske fiskarar. Slik garanti har ein ikkje fått.
Sjølv om det er heilskapsvurderinga av medlemsskapsspørsmålet som skal og må vera det avgjerande for det standpunkt ein skal ta, er det viktig å ha synspunkt på for-handlingane og forhandlingsresultatet. Det viktigaste ved eit EU-medlemskap - unionsplanane - har Noreg ikkje forhandla om. Det har regjeringa godteke. Derfor seier KrF nei til norsk EU-medlemskap, understreka Lars Gunnar Lie på årsmøtet i Troms KrF.
