
12.06.01
Rolf Reikvam, utdanningspolitisk talsmann:
Sosialistisk Venstrepartis Pressetjeneste
Kuler og krutt framfor tavler og kritt?
Stortinget behandler i dag forslaget fra SV om en handlingsplan for å ruste opp ungdomsskolen for 10 milliarder de neste fire årene. Dette er flertallet mot. De prioriterer jagerfly og fregatter.
 Dette er selvfølgelig trist for skolen, men SV er glad for at det nå kommer tydelig fram hva de forskjellige partiene mener er viktigst i neste periode, sier Rolf Reikvam, utdanningspolitisk talsmann i SV.
I morgen behandler nemlig Stortinget "Forsvarsmeldingen" hvor man er villig til å forskuttere pengebruken for de neste fire årene, og da sitter milliardene langt løsere. Reikvam illustrerer dette:
 Stortinget vedtar onsdag å bruke 14 milliarder på fregatter til forsvaret. Det er like mye som Barneombudet har anslått at det koster å ruste opp landets skoler til en tilfredsstillende arbeidsmiljøstandard, sier han
 6 milliarder går til jagerfly. Det tilsvarer bærbar PC til alle elever i grunnskolen, legger han til.
Reikvam peker på at det blir lite igjen å forsvare dersom vi ikke snart satser på skolen.
