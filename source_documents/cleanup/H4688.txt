
4. desember 2000
Ane Sofie Tømmerås
Innlegg om justisbudsjettet 4. desember 200
- I dag er rettsvernet bedre for menn enn kvinner i dette landet. Den personlige friheten er større for menn enn kvinner. Det er ikke et sivilisert, likestilt rettssamfunn verdig, understreket Ane Sofie Tømmerås på det sterkeste i stortingsdebatten om justisbudsjettet mandag.
- Det er noe grunnleggende galt når en halvfull, eglete mann i nattklubbkø som blir slått ned, opplever bedre oppfølging fra politi og domstol enn en kvinne som blir slått ned i sitt eget hjem. Hjemmet er statistisk sett det farligste stedet å oppholde seg for en kvinne. Hvorfor tar ikke politiet ut offentlige påtale i flere saker, spurte Tømmerås.
Tømmerås pekte på at vi i løpet av de siste årene har sett en stille revolusjon i synet på fornærmede, ved at interessene til den som har vært utsatt for en kriminell handling ivaretas bedre i politi- og rettssystemet. Det begynte med proposisjonen om voldsofre i 1994, og har vært fulgt opp med flere små og store saker.
- Men det er frustrerende at det skal være så tungt å få politi, påtalemyndighet og domstoler til å bruke de muligheter som gis for å styrke fornærmede - når disse er kvinner. Det være seg besøksforbud, KRIPOS som skulle ha gitt eksperthjelp i voldtektssaker, skikkelig mottak av voldsofre, utvisning av tiltalte fra rettsalen, idømme yrkesforbud, ja, lista kan gjøre lang, sa hun.
Tømmerås viste til politikerne her har gjort mange gode vedtak. Regjeringa har også mange gode prosjekter i gang, og stor fokus på vold og overgrep mot kvinner.
- Men det kan være frustrerende å se hvor stort politisk trøkk som må til for å få et politi- og rettssystem gjennomsyret av gammelmannsholdninger til å ta et tak, sa hun.
Disse holdningene mente Tømmerås det er avgjørende å snu.
- En kvinne er så dum at hun nesten fortjener det meste om hun setter seg inn i en pirat-taxi, mens en mann er smart som unngår drosjekøen. Ved asylavhør er fortsatt mannen hovedperson, kvinnens historier om forfølging og voldtekt, kommer ofte ikke fram. Også i Norge ser vi grove overgrep mot kvinner som omskjæring og tvangsekteskap, og vi hører om æresdrap. Regjeringen holder et høyt trykk på dette området. Det trengs jammen også, sa Ane Sofie Tømmerås.
