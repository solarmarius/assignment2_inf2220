
Dato: 13. november 2003
FREMSKRITTSPARTIETS STORTINGSGRUPPE
Stortingsrepresentant John I. Alvheim (FrP)
- NORSKE FORSKNINGSMILJØER SETTES PÅ SIDELINJEN!
Stortingets sosialkomité har i dag avsluttet behandlingen av lov om Bioteknologi. Loven, som er den strengeste i verden, vil sette norske forskning og forskningsmiljøer på sidelinjen når det gjelder fremtidig fremgang og utvikling på områder som er vesentlige for norske borgeres helse og velferd.
- Denne loven vil frata norske pasienter muligheten til behandling i fremtiden som i dag ikke er tilgjengelig" sier Sosialkomiteens leder, stortingsrepresentant John I. Alvheim. - Mangel på muligheter til å drive forskning kan også få store konsekvenser forfarmasøytisk utvikling i Norge, sier Alvheim.
- Restriksjoner på fosterdiagnostikk og bruk av ultralyd tidlig i svangerskapet, slik denne loven legger opp til, mener jeg er åpenbart i strid med abortloven og kvinners rett til fri abort innen 12. svangerskapsuke. Den nye Bioteknologilovens intensjon synes å være sterkt preget av en fundamentalistisk ideologi. Den tar mer hensyn til det ufødte enn til det fødte liv, avslutter Alvheim som synes det er beklagelig at den nye loven setter Norge i en helt annen situasjon når det gjelder medisinsk teknisk utvikling enn andre land vi vanligvis sammenligner oss med.
