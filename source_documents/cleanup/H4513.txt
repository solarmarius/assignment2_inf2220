
mandag 25. juni 2001 10:26:44
- Ensidig prisfokus er distriktsfiendtlig
- Det er bra at forbrukerrådet retter oppmerksomheten på landbruksministerens ensidige fokus på prisene når det gjelder matvarer. Pris er viktig, men det er også butikker i distriktene, kvalitet og matsikkerhet , sier stortingsrepresentant Leif Helge Kongshaug, Venstre.
.
- Det var sentrumspartiene som presset regjeringen til halv moms på matvarer, og det er et godt bidrag til lavere kostnader for husholdningene. Det er også bra at landbruksministeren og forbrukerne passer på, slik at ikke matvarekjedene stikker av med gevinsten.
Men presset på fortjenestemarginene i dagligvarehandelen må ikke bli så sterkt at vi bare får "pallebutikker" i de tettest befolkede områdene. Landbruksministeren må ta flere hensyn, og se konsekvensene. Et ensidig prisfokus tjener verken forbrukerne eller samfunnet som helhet, mener Kongshaug.
- Enda flere distriktsbutikker kan bli nedlagt, med alvorlige følger for mange lokalsamfunn. Det fører til forsterket sentralisering og til enda mer unødvendig transport, sier Kongshaug, som er Venstres næringspolitiske talsmann.
