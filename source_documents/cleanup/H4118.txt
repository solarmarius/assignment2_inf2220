
søndag 18. februar 1996 15:41:18
Uttalelse vedtatt av Venstres landstyre 18.02.96
Distriktspolitiske mål må opprettholdes
Distriktspolitikken og kommuneøkonomien må ses i sammenheng. Rattsø-utvalgets innstilling må ikke føre til endringer i overføringene til kommunene før den andre delinnstillingen foreligger på nyåret og man kan foreta en samlet vurdering.
Venstres landsstyre mener at kommuner bør beholde mer av verdiskapingen og skatteinntekter, og gis større frihet til beskatning.
Forslag og utspill på en rekke viktige samfunnsområder skaper usikkerhet om framtida i mange områder av landet, og om distriktspolitiske mål om spredt bosetting står ved lag. Eksempler på dette er endringer i kommuneøkonomien, nedbygging av statlige arbeidsplasser, rasjonalisering innenfor post og tele etc.
Også offentlig virksomhet må stadig underlegges krav om effektivitet og rasjonell drift, og må tilpasses endringer i teknologi og behov. Men økonomiske vurderinger kan ikke være enerådende, og det må ikke overlates til lukkede prosesser i forvaltning og statsbedrifter å fremme forslag med dramatiske virkninger for lokalsamfunn.
Norsk politikk må fortsatt bygge på målene om bosetting og ressursutnyttelse i hele landet. By og land, og ulike deler av landet er gjensidig avhengig av hverandre, og det må ikke skapes kunstige motsetninger mellom disse.
Det er statens oppgave å sørge for en samlet politikk for verdiskaping og tjenesteyting, og for trygge og forutsigbare rammevilkår i alle deler av landet.
