
Onsdag 16. desember 1992
Stortingsrepresentant Odd Holten:
Pressestoff
LEDIGHETSTALLENE KASTER SKYGGE OVER JULEGLEDEN
De høye ledighetstallene i landet generelt, og i Østfold spesielt, kaster lange skygger over den gleden man ellers føler over julen, både som en familiefest og som en kristen høytid. Man kan ikke unngå å tenke på de mange familiene som må feire jul på sparebluss fordi far eller mor eller begge to er uten arbeid, eller som feirer jul uten resten av familien fordi samlivet er blitt slitt i stykker mellom ledighetens og de økonomiske problmers jernkjever. Det sier stortingsrepresentant Odd Holten, som feirer sin fjerde "stortingsjul" i år. Om Østfold-velgerne vil, er han innstilt på å feire minst fire til.
Odd Holten forteller at det er mange år siden oppfatningen av julen som "idyll for alle" fikk sin alvorlige knekk for ham.
-Slike forestillinger overlever vanskelig mer enn 20 år som Blå Kors-medarbeider. Jeg har mer enn en julaften måttet bruke både en og flere timer på å snakke med noen av "kara våre" som lengtet etter foreldre, barn eller kone som de ikke hadde sett noe til eller hørt noe fra på flere år. Det kan være ganske tøft å sitte slik med en voksen, gråtende mann som griner som en unge, og du tenker på kontrasten til ditt eget liv, der, som i mitt tilfelle, kone og to jenter ventet på meg, sier Odd Holten.
Budsjett-innspurt
I år som tidligere år, var de siste arbeidsdagene på Stortinget før jul preget av budsjett- og salderingsinnspurt, et løp som Holten beskriver som "den årvisse maraton-sprint". I år ble den tøffere og lengre enn de fleste hadde regnet med, og satte pris på.
-Det må selvsagt ses i sammenheng med den alvorlige økonomiske situasjonen her i landet, der næringslivet er i krise, men hvor også en lang rekke familier lever på kanten av stupet. Det å finne et tilnærmet balansepunkt for å komme begge disse forhold i møte, var en meget vanskelig prosess, sier han.
Verdsetter frivillig innsats
Odd Holten er klar over at mange oppfatter både ham og Kristelig Folkeparti som talsmenn for "småsakene" i de offentlige budsjettene. Hvert år har Holten ei liste med saker som må på plass før det blir snakk om å støtte et budsjettforslag: Barn og ungdom, syke og eldre, Evangeliesentrene, AAN-kontorene, folkehøyskolene, privatskolene og de private høyskolene, bare for å nevne noen områder.
-Iblant lykkes vi bedre enn andre ganger, må han konstatere etter årets budsjett-debatter, og legger ikke skjul på at det var en skuffelse å se at Arbeiderpartiet hentet støtte fra Høyre og FrP for å kunne ta 500 millioner fra de aller fattigste i verden.
-Jeg synes ikke vi skal slå oss til ro med at Norge er "flinkest i bistandsklassen" når vi likevel ikke er flinke nok, sier han.
Gambling og virkelighetsflukt
KrFs finanspolitiske talsmann er også opptatt av at det frivillige organisasjons-Norge skal ha en økonomi til å leve med og av. I årets siste spørretime utfordret han finansminister Sigbjørn Johnsen ganske sterkt når det gjelder å legge bånd på "TV-FLAX", som er enda et statlig pengespill uten tak på premiene, og som skal markedsføres gjennom TV2.
-Slik det konseptet ser ut, rykker faren for en rasering av økonomien enda tettere inn på livet til organisasjons-Norge. Vi må ikke glemme at loddsalg og bingo er noe av de frivillige organisasjonenes økonomiske ryggrad, sier han, og legger til at han synes det er nokså påfallende hvordan staten har sørget for særlig gunstige vilkår for de statlige spillene, sammenliknet med de private. Følgen er da også at de statlige spillene vokser, mens de private går tilbake.
-Det er dessuten en fare ved dette som jeg ikke synes vi skal undervurdere: I en presset økonomisk situasjon, er det mange som ser på "det store lodd" som sin eneste redningsplanke, og så bruker de penger de egentlig ikke har råd til å bruke på de ulike pengespillene, og håper de skal dra avgårde med en kjempegevinst som skal løse alle problemene deres. Med de oddsene som er for en slik mulighet, en på flere hundre tusen, sier det seg selv at dette er lite annet enn virkelighetsflukt, sier han. (KrF-Press)
