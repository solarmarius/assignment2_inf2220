
09.06.02
Senterpartiet vil ikke fjerne toll for varegruppe 56.08
Morten Lund (Sp):
HVORFOR VIL PER KRISTIAN FOSS FLAGGE UT FISKEGARN-PRODUKSJONEN MED 1000 ANSATTE?
Ei av de store gladmeldinger fra finansministeren da Revidert nasjonalbudsjett ble lagt fram, var fjerning av importtoll på 630 produkter fra 1. juli i år.
"En betydelig forenkling for vårt næringsliv og for toll- og avgiftsetaten samt en betydelig fordel for de som vil selge til oss", sa en triumferende Foss. "Fjerning av tollsatser vil også bedre utviklingslandenes markedsadgang i Norge."
På årsbasis er inntektstapet 240 mill. kr.
Nå skriver Teknologibedriftenes Landsforenings teko-avdeling til Finanskomiteen og sier at herr Foss ikke har fortalt hele sannheten. De sier at den norske produksjonen av fiskenett m.v. rett og slett kan bli nedlagt eller flyttet til utlandet.
De skriver også at de senere tids bortfall av tollsatser på tekstilområdet ikke har gitt fordeler til Kina og India og ikke til de såkalte MUL-landene som har aller størst behov for å få øket sin markedsadgang i Norge.
"Senterpartiet vil gå mot de endringer som kan true 1000 norske arbeidsplasser. Vi anser at det er viktig for fiskeri og havbruk av vi har en livskraftig utstyrsproduksjon i Norge," sier finanspolitisk talsmann Morten Lund.
"Så synes vi det er trist at Regjeringen ikke tar seg tid til å utrede hvordan forslag i forenklingens navn virker for vårt næringsliv. Det er også trist at U-lands-argumentet brukes dersom forslaget faktisk er ti disse landenes disfavør," sier Lund videre.
-Det er flott at teko-bedriftene som har kjent virkningene av tollreduksjoner på kroppen, bidrar til at Stortinget får vite det Foss ikke ønsker å fortelle oss.
Kan det tenkes at det ligger flere hemmeligheter bak de 630 satsene som nå blir null-stilt?
