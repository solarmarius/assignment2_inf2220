
mandag 21. oktober 1996 17:35:51
Fra Venstres Pressekontor, 21. oktober 1996:
Grønn skattedebatt
Den første store skattepolitiske debatten etter at Grønn skattekommisjon la fram sine forslag går av stabelen i dag. Det er Yrkesorganisasjonenes Sentralforbund som på sin årskonferanse setter dagsorden for morgendagens skattesystem, med mindre skatt på arbeidskraft og mer skatt på energibruk og forurensning.
Diskuterer Venstre-politikk
Venstre har til nå vært eneste parti som har fremmet konkrete forslag om et skatteskifte hvor høyere CO2-avgifter og energiprising erstatter lavere skatt på arbeidsinntekt og arbeidsgiveravgift. Leder av Venstres næringspolitiske utvalg, Terje Johansen, skal innlede på konferansen. Han vil sette fokus på hvordan en slik skatteomlegging vil gi positive gevinster for både miljø og sysselsetting, ikke minst ved å gi en sterk stimulans til å skape flere arbeidsplasser i småbedriftene. I Venstres forslag til alternativt statsbudsjett, som ble lagt fram lørdag, går partiet inn for å flytte til sammen ni milliarder kroner fra røde til grønne skatter.
Hegnar og Willoch
YS har satt sammen et spennende panel for å diskutere morgendagens skattesystem. Ved siden av Terje Johansen, deltar Kåre Willoch, Trygve Hegnar, Per Olaf Lundteigen, Bernt H. Lund, som var leder av Grønn skattekommisjon, Heidi Sørensen, leder i Norges Naturvernforbund og Marianne Andreassen, statssekretær i Finansdepartementet.
Andreassen og Lund skal også tidligere på dagen presentere henholdsvis regjeringens, og Grønn skattekommisjons syn. Lundteigen skal innlede om boligskatt og sosialøkonomi-professor Steinar Strøm skal innlede om virkningen på arbeidstilbud og inntektsfordeling av et skattesystem hvor skatten stiger med inntekten.
