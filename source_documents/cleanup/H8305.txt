
Stortinget 21.04.04
Karl Eirik Schjøtt-Pedersen, Arbeiderpartiets distriktspolitiske talsmann
- AP-PRESS KAN SIKRE TUSENVIS AV ARBEIDSPLASSER
- Vi er et skritt nærmere å berge tusenvis av arbeidsplasser i distrikts-Norge. Vi har i dag fått bekreftet at Regjeringen ga opp for tidlig i kampen for å sikre lav arbeidsgiveravgift. Nå håper vi at Regjeringen står løpet ut, sier Karl Eirik Schjøtt-Pedersen etter at Regjeringen i dag har presentert opplegget for videreføring av lav arbeidsgiveravgift i distriktene for Stortinget.
75 prosent av bransjene i tjenesteytende sektor og viktige deler av vareproduserende sektor i distrikts-Norge kan nå få beholde lav arbeidsgiveravgift. Dette gjelder blant annet skipsreparasjonsverksteder, aviser, deler av byggebransjen, deler av varehandelen, kafeer og restauranter, lokal transport, regnskaps- og rådgivningsfirmaer, idrettslag- og fritidsvirksomhet og mye annet.
- Dette er resultatet av at flertallet i Stortinget etter press fra Arbeiderpartiet påla Regjeringen å utforme en ordning som viderefører lav arbeidsgiveravgift så langt det er mulig. Ordningen som oversendes til overvåkningsorganet for EØS-avtalen (ESA) betyr at næringslivet i distrikts-Norge kan få opptil 700 millioner kroner i lavere arbeidsgiveravgift enn det som Regjeringen la opp til. Presset fra Arbeiderpartiet vil derfor kunne berge tusenvis av arbeidsplasser, sier Schjøtt-Pedersen.
1. januar gjennomførte regjeringen en økning av arbeidsgiveravgiften med opptil ni prosentenheter. Pålegget fra ESA gjaldt imidlertid bare forrretningsvirksomhet når dette "vrir eller truer med å vri konkurransen" og det "påvirker samhandelen mellom avtalepartene" i EØS. Derfor har Arbeiderpartiet gått kraftig mot at avgiften skulle økes for alle bedrifter.
- Regjeringen sa tidligere at de ville øke avgiften også der det strengt tatt ikke var nødvendig. I Nordlys 18. august skrev finansminister Per-Kristian Foss at det "ikke vil være mulig å gjennomføre et system der en skiller ut hele bransjer som ikke konkurranseutsatte", og uttalte at "Regjeringen ser det heller ikke som ønskelig å innføre en ordning som bare vil omfatte ikke-konkurranseutsatte bedrifter." I Dagens Næringsliv 18. november uttalte Høyres parlamentariske leder Oddvard Nilsen at en slik ordning var umulig, og at "Dette må bli et magaplask for Schjøtt-Pedersen". I dag er tonen en annen, sier Schjøtt-Pedersen.
- Det betyr enormt mye for arbeidsplassene i distrikts-Norge at store deler av næringslivet kan få videreført lav avgift. Dette gjør det også lettere å målrette kompensasjonstiltakene overfor den resterende delen av næringslivet. Denne saken forteller at regjeringen ikke gjorde jobben sin med å finne en ordning som var best mulig for norsk næringsliv. Det viktigste er imidlertid at distrikts-næringslivet nå kan få opptil 700 millioner mindre i arbeidsgiveravgift og at tusenvis av arbeidsplasser kan bli berget, avslutter Schjøtt-Pedersen.
