
9.1.2004
Formann Carl I Hagen, FREMSKRITTSPARTIETS STORTINGSGRUPPE
Carl I. Hagen har sendt brev til Stortingets presidentskap der han blant annet påpeker urimeligheten av at enkelte medier blir nektet adgang til presselosjen av konkurrerende medier.
Les vedlagte brev.
- - - - - - - - - - - - - - - - - - - - - - - - - - - - - - - - - - -
Ad. Forholdet Stortinget - Stortingets Presselosje og pressens arbeidsbetingelser i Stortingets bygninger.
Stortingets Presidentskap,
Stortinget,
Her
Jeg viser til den offentlige debatt før jul i forbindelse med at en medarbeider i politisk avdeling i avisen Se og Hør ble nektet medlemskap i Stortingets Presselosje og i henhold til Adgangsreglement for Stortingsbygningene derved også nektet adgang til stortingsbygningene på lik linje med medlemmene i den private forening som Presselosjen må sies å være. Se og Hør hevder selv å være i en knallhard konkurranse med særlig VG og Dagbladet og da er det prinsipielt betenkelig at en privat forening ledet av en medarbeider i VG kan utestenge en konkurrent fra de samme arbeidsvilkår.
Jeg tillater meg også å påpeke at enkelte pressemedarbeidere, både journalister, fotografer og TV-lag til stadighet opptrer mer pågående og uhøflig og ofte i strid med Adgangsreglementets bestemmelser i pkt. 5.2 både første, andre og tredje ledd. Det er etter hvert mange eksempler på at kameraer og opptaksutstyr benyttes uten tillatelse fra intervjuobjektet og uten at samtykke er innhentet i forkant. Det er også eksempler på at opptaksutstyr er i virksomhet uten at intervju/filmobjektet er orientert om at så er tilfelle og at ansatte og representanter fotograferes og filmes i situasjoner av privat og arbeidsmessig karakter. Enkelte ser ut til å glemme at Stortinget også er en arbeidsplass for andre enn pressens medarbeidere og at alle må sikres et forsvarlig arbeidsmiljø.
Jeg har også fått bekreftet at det i dag ikke forefinnes noen formell avtale mellom Stortinget og Stortingets Presselosje med vilkår for Presselosjens overtagelse av Stortingets egen myndighet til å bestemme hvem som skal gis adgang til stortingsbygningene.
Slik jeg ser det vil det være naturlig at Stortinget fastsetter de prinsipper som skal gjelde for å tildele adgang til stortingsbygningene og dersom myndighet til å tildele slike skal fortsatt gis til en privat forening og ikke et eget stortingssystem så bør det foreligge en formell avtale mellom Stortinget og foreningen som gir Stortinget et visst innsyn og kontroll med tildelingspraksisen.
Jeg tillater meg derfor å anmode Stortingets Presidentskap om å vurdere om det bør nedsettes et utvalg med representanter for partigruppene, Stortingets Administrasjon og Stortingets Presselosje for eksempel ledet av et medlem av Presidentskapet til å gjennomgå det nåværende Adgangsreglement hva gjelder pressemedarbeidere og forholdet mellom medias medarbeidere og gruppenes medlemmer og ansatte og Stortingets ansatte.
Jeg tillater meg også å anmode Stortingets Presidentskap om å utbe seg en forklaring fra Stortingets Presselosje for saksbehandlingen og begrunnelsen for at avisen Se og Hør sin medarbeider ikke ble innvilget medlemskap i foreningen.
Med vennlig hilsen
Carl I Hagen
Formann
FREMSKRITTSPARTIETS
STORTINGSGRUPPE
