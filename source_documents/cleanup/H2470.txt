
Onsdag 11.januar 1995
Stortingsrepresentant Ola T. Lånke (KrF) om situasjonen for kosovo-albanerne:
Justisministeren er for defensiv
-Jeg er skuffet over at justisminister Grete Faremo ikke vil se nærmere på situasjonen til kosovo-albanerne som enda sitter i kirkeasyl. Holdningen hun viser til disse menneskene er altfor defensiv. Dette sier Ola T. Lånke, KrFs representant i Kommunalkomiteen i en reaksjon på svaret fra justisministeren i onsdagens spørretime i Stortinget.
I sitt spørsmål viste Lånke til den stadig mer utrygge situasjonen når det gjelder menneskerettighetene i Kosovo.
-Her får Norge ros for brobyggerrollen sin i internasjonal sammenheng. Norge ligger også i verdenstoppen når det gjelder u-hjelp. Hvorfor kan vi da ikke i større grad arbeide for å bedre menneskerettighetssituasjonen i Kosovo slik at kosovo-albanerne i Norge trygt kan vende tilbake til Kosovo, spør Ola T. Lånke. Han opplever at justisministeren kun er ute etter å forsvare regjeringens egen politikk på området.
Tall fra Kommunal- og arbeidsdepartementet viser at det ved utgangen av september i fjor satt 1 491 personer i statlige mottak som har fått avslag på sine søknader om asyl, mens 784 ventet på behandling. I tillegg sitter en del i kirkeasyl.
