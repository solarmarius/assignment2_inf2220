
torsdag 14. januar 1999 23:43:55
- Vent med forslag om identifiseringsforbud
Venstre støtter utspillet fra lederen i Ytringsfrihetskommisjonen, Francis Sejersted, om at Stortinget bør avvente behandlingen av forslaget om forbud mot å identifisere involverte i straffesaker.
- Forslaget fra Arbeiderpartiet og Fremskrittspartiet om et slikt forbud strider etter vårt syn mot prinsippene om ytringsfrihet, og bør derfor ikke vedtas, sier Venstres parlamentariske leder Gunnar Kvassheim. Uansett standpunkt i saken nå, bør alle være tjent med å vente til Ytringsfrihetskommisjonens innstilling foreligger, slik Sejersted ber om. Dermed kan saken diskuteres på en grundigere og mer gjennomtenkt måte, sier Kvassheim.
Han ber Fremskrittspartiets formann Carl I Hagen gi Regjeringen ryggdekning i å vente med framleggelse av forslaget. - Fremskrittspartiet er delt i saken, og det er dermed ikke reelt flertall i Stortinget for forslaget. Desto større grunn er det til å tenke nøye gjennom saken, sier Kvassheim.
Han understreker at Venstre mener det må være en meget restriktiv praksis når det gjelder offentliggjøring av mistenkte og siktedes identitet, men at et forbud mot dette vil være å gå for langt, og kan få store negative konsekvenser i saker av stor samfunnsmessig betydning.
- Vi er nødt til å bygge på pressens selvjustis i slike saker, og norsk presse er restriktive på dette området, sier Kvassheim.
