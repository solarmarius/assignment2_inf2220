
fredag 24. mars 2000 09:00:19
- Viktig opsjonsvedtak
- Det er svært gledelig at stortingsflertallet vedtok å fjerne all skatt på aksjeopsjoner. Dette er avgjørende viktig for det nye næringslivet.
Det sier Venstres finanspolitiske talsmann Terje Johansen. Det var sentrumspartiene som foreslo vedtaket, som fikk Høyres og Fremskrittspartiets støtte, og dermed flertall sent torsdag kveld.
- Venstre har kjempet lenge for nyskaperne og framtidens bedrifter. Opsjoner er et meget viktig virkemiddel for å beholde høykvalifisert arbeidskraft i nye bedrifter, før de har fått den lønnsevne som ellers må til for å konkurrere om den kompetansen de trenger.
Nå har Stortinget bedt regjeringen fjerne alle beskrankninger på denne typen ordninger. Dette er et enklere Norge, sier Terje Johansen.
