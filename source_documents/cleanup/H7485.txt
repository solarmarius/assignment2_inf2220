
Fredrikstad Høyre
Program for Fredrikstad Høyre 2003 - 2007
1.0 Høyre har vilje til endring
Vi går en spennende tid i møte, med store muligheter og utfordringer for kommunen.
Fredrikstad Høyre ønsker reformer for å:
· Gjøre Fredrikstad til en attraktiv kommune for bosetting, arbeid, investering og utvikling.
· Bygge ut gode velferdstjenester med høy kvalitet og større valgfrihet
· Gi barna våre en kvalitativt bedre skole
Høyre vil gi enkeltmennesket større frihet og ansvar og utvikle et mangfoldig samfunn med valgfrihet og plass til forskjeller i bakgrunn, kultur og livssyn. Vi ser det som en oppgave å skape forutsetninger for enkeltmennesket til å utnytte muligheter og mestre utfordringer som fremtiden bringer. Fredrikstad Høyre setter enkeltmenneske i sentrum, men legger også vekt på at mennesket er et samfunnsvesen som bare kan utfolde seg i samspill med andre.
Vi ønsker å begrense myndighetenes makt over enkeltmennesket, og gi den enkelte større personlig ansvar for seg selv og sine medmennesker. sette grenser for politikkens og statens makt over enkeltmennesket og legge til rette for at den enkelte kan ta større personlig ansvar for seg selv og sine medmennesker. Det er viktig at medmennesker respekterer hverandre i hverdagen slik at helse, livskvalitet og positivt samfunnsengasjement fremmes. Høyre vil modernisere og effektivisere den offentlige sektor, gjøre den slankere og mer service-tilpasset med større mangfold og valgfrihet for den enkelte. De ressursene politikerne forvalter på vegne av fellesskapet, må utnyttes bedre enn i dag. Kommunens saksbehandling må være rettferdig og lik for alle borgere, slik gjeldende lover og regler forutsetter
2.0 Næringsliv, handel og industri.
Høyre ønsker at Fredrikstad fortsatt skal være den ledende byen i Østfold. Vi ønsker et blomstrende næringsliv med handel, industri, service og finansvirksomhet. Flere høyskoler bør finne sin naturlige plass i Fredrikstad. Høyre mener det er viktig at det etablerte næringsliv videreutvikles, og at kommunen legger forholdene til rette for bedrifter og næringsliv med god arealplanlegging og en bedre infrastruktur.
Fredrikstad Høyre vil arbeide for at:
· Staten legger ny virksomhet til Fredrikstad.
· Det bygges ny gjestehavn.
· Våre kulturminner bevares og fremstår som attraktive for besøkende.
· Kommunen alltid har regulerte næringstomter tilgjengelig for interesserte etablerere.
· Det legges til rette for bedre trafikk- og parkeringsforhold i bykjernen til glede for brukere og næringsdrivende.
3. Samferdsel
Høyre vil løse Fredrikstads trafikkproblemer gjennom en kommunikasjonsplan som tar hensyn til innbyggernes og næringslivets lokalisering og transportbehov.
I dag har vi stor trafikk på alle byens tilførselsveier og vi har et for dårlig veinett i forhold til trafikktettheten.
Fredrikstad Høyre vil prioritere arbeidet med noen viktige saker:
· Fremskynde bygging av ny forbindelse til Kråkerøy
· Løse trafikkproblemene i sentrum ved bedre mulighet for gjennomkjøring og parkering
· Skape et bedre tilbud for kollektivtransport mellom Fredrikstad og Sarpsborg, slik at det også er et reelt alternativ til bruk av privatbil.
· Videreføre arbeidet med å realisere Østfold Havn med Borg Havn som en betydelig deltaker.
· Oppheve båndlegging av området ved Grønli for ny jernbanestasjon.
· Arbeide for at Østfoldpakke 2 blir fulgt opp.
4.0 Service og kommunal drift.
Det er ikke viktig hvem som produserer tjenestene, men at kommunens innbyggere tilbys kvalitetskontrollerte tjenester til lavest mulig pris. Fredrikstad Høyre vil organisere de offentlige tjenestetilbudene annerledes og bedre, slik at ressursene kan frigjøres og tilbudene styrkes uten økte kostnader.
Høyre mener at kommunen har en altfor treg saksbehandling. Vi har høye avgifter på vann, avløp og renovasjon, og høye kommunale avgifter på byggesaker. Kommuneplanen har en detaljeringsgrad som gjør arbeidet med den svært omstendelig, tidkrevende og dyr, og vi har altfor få byggeklare tomter både for næringsliv og boliger.
Kommuneplanen skal være et forståelig verktøy som er til nytte for innbyggerne som et positivt hjelpemiddel.
Det skal alltid være et balansert forhold mellom etterspørsel og tilbud på næringsarealer og boligtomter.
Fredrikstad Høyre vil at tjenester skal konkurranseutsettes i større grad, og organisasjonen Fredrikstad Kommune gjennomgåes for å gjøre den rimeligere og mer effektiv i drift.
Alle byggesaker skal som et minimum tilfredsstille departementets krav til behandlingstid.
Høyre ønsker å se på mulighetene for et tettere og mer forpliktende med nabokommunene for om mulig effektivisere driften ennå mer.
Kommunen forvalter mange eiendommer. Disse verdier er i dag for dårlig utnyttet, og kommunen makter ikke et tilfredsstillende vedlikehold. Fredrikstad Høyre ønsker å organisere alle kommunale eiendommer i et eget aksjeselskap med kommunen som hovedaksjonær. Dette selskapet skal ta seg av drift, kjøp og salg av eiendommer etter kommunens behov. Salg av eiendommer til dette aksjeselskapet vil bedre kommunens økonomi og slik komme innbyggerne til gode.
Fredrikstad Høyre vil ha følgende mål for kommunens drift:
· Organisering av kommunen er et virkemiddel for at innbyggerne skal ha et godt sted å bo og arbeide
· Kommunens ansatte skal ha en god arbeidsplass som er konkurransedyktig i arbeidsmarkedet og gir utfordrende arbeidsoppgaver.
· Kommunen skal drives til lavest mulig kostnad etter et definert kvalitetsmål
· Fredrikstad kommune bør søke om å bli en forsøkskommune for sammenslåing av Aetat, sosial- og trygdekontor samt flykningekontor slik at en saksbehandler følger en bruker. Det vil føre til en enklere saksbehandling for brukeren og også ha en kostnadsbesparende effekt.
Fredrikstad Høyre har som målsetting å:
· Redusere antall lønnede politikere.
· Redusere eiendomsskatten i løpet av en 4 års-periode
· Organisere kommunen på færrest mulig nivå, og gi virksomhetslederne et reelt lederansvar med tilhørende myndighet
· Gjennomgå alle tjenester for å sikre effektivitet og nødvendighet
· Vurdere alle ombudsstillinger i forhold til tjenesteområdets funksjon.
5.0 Oppvekst og skole.
Høyre ønsker et best mulig miljø for barna, med en trygg oppvekst i et nærmiljø med gode, trygge lekemuligheter, en aldersspredning som er sunn og med et trafikkmønster som er laget for beboerne. Fredrikstad Høyre vil skape en kvalitetsskole der elevene tilegner seg gode faglige kunnskaper og sosiale ferdigheter, samt utvikler evner og lyst til å ta utfordringer.
I dag preges også skolene av dårlig økonomi og budsjettnedskjæringer. Vi ønsker å styrke skolenes budsjetter, men er også innstilt på at forholdene i skolen kan endres ved nytenkning og nyskapning. Skolene må få større frihet ved at virksomhetslederne gis det fulle ansvar for driften av skolen. Det må være rom for individuelle forskjeller skoler og barnehager imellom, tilpasset ulikheter i elevmasse, lærerstab og beliggenhet. Dette vil gjøre det mer attraktivt å jobbe og gå på skolen i kommunen vår.
Fredrikstad Høyre vil legge til grunn følgende punkter for sin skolepolitikk:
· Styrke skolen gjennom å bruke frigjorte investeringsmidler på andre områder på opprustning av skolen.
· Innføring av fritt skolevalg for elevene ved grunnskolen i kommunen. Det betyr at eleven har fortrinnsrett til å gå på den nærmeste skolen, men står fritt til å velge en annen skole. Dette finansieres ved at pengene fra staten følger eleven, og at foreldre må dekke eventuell skoleskyss. Høyre mener at dette vil føre til konkurranse mellom skolene fordi brukerne vil stille større krav til kvaliteten ved læringsmiljøet. Åpenhet er en forutsetning for at det frie skolevalg skal ha en mening. Vi vil derfor at elever og foreldre skal få informasjon om skolens faglige og pedagogiske profil og nivå.
· Frihet til etablere friskoler. Et økt tilbud om friskoler vil gi kreativitet i pedagogikken, og gi mangfold og valgfrihet i skoletilbudet.
· Full barnehagedekning. Derfor vil vi støtte etablering og fortsatt drift av private og offentlige barnehager.
· Virksomhetsledere i barnehager, skoler og SFO må få mye større ansvar enn tilfelle er i dag, slik at de får en reell mulighet til å påvirke driften og innholdet i sin virksomhet.
· Styrke det tverrfaglige miljøet ved den enkelte skole bl.a. gjennom forsøksordninger.
· Støtte lokale krefter i nærmiljøene som er opptatt av å skape et variert fritidstilbud til barn og ungdommer.
6.0 Helse, omsorg og eldrepolitikk
Alle mennesker har samme verdi og de samme grunnleggende rettigheter. Dette gjelder hele livsløpet. I dette perspektivet har Fredrikstad Høyre utformet sin omsorgspolitikk.
Innbyggerne skal ha like muligheter selv om behovene er forskjellige. Stikkordene er brukerorientering og brukermedvirkning. Fredrikstad Høyre vil prioritere mål og tiltak som kan bidra til større deltakelse og likestilling for de som har behov for omsorg. Høyre mener at det skal være et offentlig ansvar å sørge for et forsvarlig omsorgstilbud til de dårligst stilte, uavhengig av bosted og betalingsevne.
Høyre ønsker derfor å:
· Gi alle eldre rett til å bo hjemme så lenge de selv ønsker. De som vil bo hjemme skal føle det trygt, og få muligheten til å etablere trygghetsalarm.
· Tilrettelegge for kjøp av egen omsorgsbolig for de som ønsker det. Det utarbeides et system for finansiering, husleiesatser og tilbakesalg.
· Sørge for nok sykehjemsplasser i kommunen. For å sikre de som trenger slik plass vil vi gå inn for å søke om dispensasjon for bruk av Gressvik Aldershjem som sykehjem til økonomien bedre seg.
Fredrikstad Høyre vil bedre rettighetene til de som har behov for omsorg ved å gi den enkelte status som oppdragsgiver og avtalepart og ikkje som klient.
7.0 Sosialpolitikk
Et samfunnsmessig sikkerhetsnett må derfor være basert på et sosialt nettverk som tar utgangspunkt i støtte til medmennesker, uten at vi dermed fratar den enkelte ansvar for eget liv.
Høyre mener derfor det er viktig å legge til rette for og stimulere frivillige organisasjoner og enkeltmennesker i deres idealistiske arbeid for sine medmennesker, parallelt med ulike kommunale tiltak.
Fredrikstad Høyre vil gjøre dette gjennom å:
· Styrke og støtte samarbeidet med de frivillige organisasjoner.
· Arbeide for et boligtilbud som innebærer at ingen behøver å være uten fastbopel.
· Styrke de oppsøkende tjenestene .
· Øke ressursinnsatsen overfor de unge og styrke Utekontakten.
· Tilrettelegge å støtte rusfrie ungdomsmiljøer.
· Utvikle samarbeide med Frivillighetssentralen.
· Videreføre og videreutvikle ordningen med Varmestua.
8.0 Miljø og livskvalitet
Fredrikstad Høyre ser det som en overordnet oppgave å verne om miljø- og naturressursene.
Forurensing og vanskjøtsel får ofte alvorlige følger for mennesker, natur og miljø. Det er særlig hverdagsforurensningen slik som luftforurensning og støy som bidrar til at tusenvis av mennesker har plager. Dette berører vårt nærmiljø og de betingelser våre innbyggere skal leve og vokse opp i.
Fredrikstad Høyre vil derfor arbeide for å redusere hverdagsforurensningen i overensstemmelse med de nye lover og forskrifter som er vedtatt om lokal luftforurensning og støy.
I overensstemmelse med dette skal vi:
· Sørge for at alle kommunale og tekniske tjenester i regi av kommunen skal foregå på mest mulig miljøvennlig måte.
· Premiere transport- og andre bedrifter som utmerker seg miljømessig og som utnytter dette fortrinn i markedsføring av sine tjenester.
Fredrikstad Høyre vil derfor arbeide for å redusere miljøødeleggelser og verne om naturen blant annet gjennom å:
· Påse at den som forurenser rydder opp etter seg
· Bedre mulighetene for innsamling av avfall og sortering
· Sørge for at gamle lokale fyllplasser blir ryddet og at slik innsats premieres.
· Sørge for en ren og ryddig kommune.
· Legge til rette for et godt kollektivtilbud som konkurranseutsettes
· Samarbeide for å sikre gode rekreasjonsmuligheter med tilgang på rent miljø, urørt natur og rent badevann.
· Ta initiativ til samarbeid med frivillige og private aktører om gode miljøprosjekter
· Differensiere renovasjonsavgiften og belønne de som kildesorterer
· Verne om markagrenser.
Gjennom å verne om naturen og den økologiske balansen vil vi legge til rette for en bærekraftig utvikling i vårt lokalsamfunn. Ved å bekjempe hverdagsforurensningen i størst mulig grad vil folks helse bli bedret, og samfunnet vil spare betydelige beløp både på kort og lang sikt.
9.0 Kultur og turisme
Kultur har i vid forstand en egenverdi og bærer i seg verdier som vårt samfunn er bygget på. Verdiene representerer en sammenhang mellom generasjonene, og gir oss som lokalsamfunn felles referanserammer. Fredrikstad Høyre vil bevare kulturminner og kulturuttrykk, men samtidig åpne for nyskapende utrykksformer. Vi ser det som en oppgave å fange opp impulser fra andre kulturer, slik at vi får et bedre og mer fargerikt fellesskap.
Fredrikstad Høyre vil:
· Samarbeide med og støtte de frivillige organisasjoner innen kultur og idrett
· Fullføre 1 B i Lykkebergkvartalet
· Opprettholde og utvikle bibliotektilbud ved hovedbiblioteket
· Utvikle museet med flytting til Tøihuset, og etablere museet som en stiftelse
· Arbeide for at våre kultur og fornminner fremstår som attraktive reisemål for besøkende
· Utvikle et maritimt senter på Isegran
· Øke kulturskolens kapasitet i andre lokaler
· Arbeide for en kunstfrossen skøytebane på Tollbodplassen
· Støtte bygging av ny Fredrikstad Stadion
· Utvikle mulighetene rundt Kongstenhallen gjerne med private aktører
· Arbeide for flerbrukshall på Gressvik
Kommunen skal være tilrettelegger og oppmuntre initiativtakere og aktører. Trygge nærmiljøer og aktive lag og foreninger skaper kontakt mellom mennesker og gir verdi og identitet til den enkelte. Dugnadsarbeid og frivillig arbeid har i seg selv en egenverdi som må stimuleres. Fredrikstad Høyre mener det er et kommunalt ansvar å skape grobunn for et
aktivt foreningsliv, idrett, kunst og kultur, fremfor selv å konkurrere med frivillige ved å drive noen få utvalgte tilbud i kommunal regi.
Fredrikstad Høyre vil sette søkelyset på våre omgivelser i byen og på landet. Vi vil sette krav til helhet, estetikk og vern av historie og tradisjon. Bygningers utforming må ikke redusere viktige verdier i vårt ytre miljø. Høyre ønsker at kommunen skal ha en langsiktig strategi for byutvikling.
10. Mangfold og Innflytting (Innvandring)
Fredrikstad Høyre ser på innvandrere som er integrert i samfunnet som en berikelse som gir et utvidet kulturtilbud og større bredde i handel og næringsliv. Høyre mener at det er en forutsetning at innvandrere som skal bli boende i landet, lærer seg norsk så raskt som mulig og gis tilstrekkelig innføring i og forståelse for norsk væremåte.
Morsmålsundervisning i fremmede språk tar i dag en stor andel av språkopplæringen. Undersøkelser viser at det å beherske norskspråket er en forutsetning for inngang til arbeidslivet. Næringslivet er positive til å ansette mennesker med flerkulturell bakgrunn, men forutsetter samtidig at det norsk språket og samfunnsnormer følges.
Høyre vil arbeide for at:
· Norsk språkopplæring gis større plass i undervisning av innvandrere.
· Innvandrere som bosettes i Fredrikstad så raskt som mulig deltar i arbeidslivet og ikke belaster sosialbudsjettet.
· Det skal stilles krav til innvandrere, på lik linje med andre borgere om å komme i arbeid.
· De ansvarlige etater som har ansvaret for dette skal sørge for at så skjer.
