
Torsdag 22. oktober 1992
Nestleiar Valgerd Svarstad Haugland (KrF):
GRANBERG MÅ SLUTTA Å LYGE!
-No må leiaren i Kristent Konservativt Parti slutta med dei lygnaktige framstillingane sine av KrF. Let ein dei fromme talemåtane sitte så laust som Paul Granberg gjer, må ein i det minste kunne krevje at han er sannferdig sjølv. Slik kommenterar nest-leiar Valgerd Svarstad Haugland i Kristeleg Folkeparti Granberg si utsegn i Dagen onsdag om at "homofili-saken er straffedom over KrF". Det er særlig påstanden om at KrFU "går inn for homofili" som Valgerd Svarstad Haugland reagerar på.
-Utsegnene om "Guds straffedom over KrF" synes eg er hinsides einkvar karakteristikk. Men når han seier at KrF sin "avlegger Kristelig Folkepartis Ungdom går inn for homofili", er det tvers igjennom lygnaktig, og eg er redd Paul Granberg vel orda sine heilt bevisst. Skulle eg leggja meg på same argumentasjons-nivå, kunne eg sagt at problema Granberg har hatt internt i KKP, er Guds straffedom over hans lygnaktige framstillingar av KrF og vår politikk, seier KrFs nestleiar. -Men eit slikt diskusjonsnivå held eg meg helst unna, legg ho til.
Ho legg til at hun tykkjer Paul Granberg er altfor varsam når han seier at KrF "har gjort alt for at KKP ikke skal få fremgang".
-KrF treng ikkje å gjere noko som helst. Ingen har øydelagt meir for KKP enn partileiaren sjølv, seier Valgerd Svarstad Haugland.
