
21.09.02
Venstre
Profesjonelt teater i hele landet
Venstre ønsker en sterkere satsing på kunst og kultur. Venstres overordnede mål i kulturpolitikken er å legge til rette for et blomstrende og mangfoldig kulturliv i alle deler av landet.
Nasjonale og regionale institusjoner er viktige. Venstres landsstyre har merket seg det sterke engasjementet utvalgets innstilling har vakt i mange landsdeler, og vil gå inn for følgende i forbindelse med behandlingen av scenekunstpolitikken.
Venstre er enig i at et utvalg nasjonale institusjoner (Nationaltheatret, Det norske Teatret og Riksteatret) og landsdelsinstitusjoner skal få en særlig forutsigbarhet gjennom langsiktig statlig delfinanisiering. Det er imidlertid ingen kulturpolitiske eller regionalpolitiske grunner for at Sørlandet som eneste landsdel og Kristiansand som eneste storby ikke skal ha et landsdelsteater. Venstre går derfor inn for at ogsåAgder Teater får status som landsdelsinstitusjon.
Regionteatrene bør få mer forutsigbarhet enn det statlig program- og prosjektfinansiering alene kan gi. Regionteatrene ivaretar viktige oppgaver både i kraft av egne produksjoner og som samarbeidspartner for andre aktører i kulturlivet. Det at det finnes profesjonelle teatre i hele landet med tilstrekkelig grad av forutsigbar finansiering er også viktig for å hindre at statilg program- og prosjektfinansiering gjennom et nasjonalt scenekunstråd tar form av et sentralisert, kreativt monopol.
Venstre støtter en endring av Riksteatrets virksomhet til å legge mindre vekt på egne produksjoner og mer vekt på formidlede oppsetninger og samarbeidsproduksjoner.
Teatre som mottar statlig rammefinansiering bør i større grad forpliktes til turnevirksomhet og samarbeid med frie grupper.
Venstre forutsetter at en statlig program- og prosjektfinansiering organiseres slik at den blir oversiktlig og ubyråkratisk, og at den må klare å stimulere til et mangfold av scenekunst.
