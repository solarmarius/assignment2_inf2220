
22.03.2002
Olav Magne Thyri, leder Nord-Aurdal Arbeiderparti
Mer penger til idrett og kultur
Olav Magne Thyri, leder av Nord-Aurdal Arbeiderparti skriver at Arbeiderpartiet vil ha slutt på at barn av fattige foreldre ikke kan delta i sosiale aktiviteter på grunn av at det koster for mye. Alle må ha like muligheter til å delta på kultur- og idrettsaktiviteter. Arbeiderpartiet vil derfor øke satsingen på idrett og kultur med 800 millioner kroner årlig.
Arbeiderpartiet vil øke satsingen på idrett og kultur med 800 millioner kroner årlig. En vesentlig del skal gå til bygging av haller og andre idrettsanlegg i tilknytning til skoler og nærmiljøanlegg. Mye skal også nyttes til å styrke den daglige driften av lokale idrettslag og andre frivillige lag som driver med barne- og ungdomsarbeid. Potten fra tippemidler som går til lokale tiltak blir fordoblet.
Hittil har overskuddet fra Norsk Tipping blitt delt likt mellom idrett, kultur og forskning. Nå vil Arbeiderpartiet at forskning skal ut av ordningen og at pengene blir satset på masseidrett og kultur. Arbeiderpartiet regner med å få støtte i Stortinget, for at tippemidlene skal fordeles på kultur og idrett. Forskning skal ikke få redusert støtte, men pengene skal gis direkte over statsbudsjettet.
Alle de som driver med gratis arbeid i lag og organisasjoner, skal ha honnør for innsatsen. Det forebyggende arbeidet som blir gjort kan vanskelig verdsettes høyt nok. Mange unge holdes unna alkohol, narkotika og kriminalitet takket være de mange fritidsaktivitetene lag og organisasjoner driver. Arbeiderpartiet ønsker at de mange ildsjelene skal få bruke all sin tid til aktiviteter for barn og unge, og ikke til innsamling av penger ved kakelotteri og loddsalg.
Arbeiderpartiet vil ha slutt på at barn av fattige foreldre ikke kan delta i sosiale aktiviteter på grunn av at det koster for mye. Alle må ha like muligheter til å delta på kultur- og idrettsaktiviteter.
