
28.april 2002
Landsmøte i Kristelig folkepartis kvinner uttaler:
Opphev egenbetaling ved sterilisering
Helseministeren må ta initiativ til å endre ordningen med egenbetaling for sterilisering uttaler Kristelig Folkepartis Kvinner, som er samlet til landsmøte 26. - 28.04.02.
Etter at det ble innført egenbetaling for sterilisering, har antall inngrep sunket drastisk - noe som gir grunn til bekymring. Det er uakseptabelt at kvinner som tar ansvar for at uønskede svangerskap unngås, må betale 6.500 kroner for sterilisering. Den nye situasjonen kan føre til at aborttallene stiger.
Sterilisering er et godt abortforebyggende tiltak. Det er uforenlig med Kristelig Folkepartis syn på livets ukrenkelighet om en skal avvente situasjonen for å se om den fører til flere aborter. På denne bakgrunn ber Kristelig Folkepartis Kvinner om at det offentlige dekker utgiftene til sterilisering.
