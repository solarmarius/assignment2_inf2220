
Måndag 15. november 1993
KrF-nestleiar Valgerd Svarstad Haugland i Tysvær:
KrF HAR IKKJE GLØYMT PENSJONISTANE ELLER SMÅBARNSFORELDRE
-Det er urettferdig å skulda KrF for å ha "gløymt" eller "ofra" pensjonistane eller småbornsforeldra på budsjettforliket sitt alter. Budsjettforliket gir meir til desse gruppene enn om det hadde vorte regjeringskrise på statsbudsjettet. Samstundes er eg den første til å vedgå at vi ikkje er nøgde med det vi fekk på plass, vi hadde ynskt oss meir. Det sa KrF sin nestleiar, stortingsrepresentant Valgerd Svarstad Haugland på årsmøtet i Tysvær KrF måndag kveld.
-KrF har mellom anna vore opptekne av at endringane i formueskatten skulle få ei profilering som skjermar pensjonistar som sit med nedbetalte hus og låge formuer. Forliket førde til at Regjeringa sitt opprinnelege framlegg om auke i formueskatten vart skrinlagd, også av regjeringspartiet sjølv, sa Valgerd Svarstad Haugland i foredraget sitt. Ho la til at ho meiner forliket har ein truverdig sosial profil når dei med spesielt høge formuer som no må betala meir skatt. -Mange av desse har betalt lite eller ingenting i skatt til fellesskapet tidlegare, sa ho.
Svarstad Haugland peika og på at budsjettforliket mellom Kristeleg Folkeparti og Arbeidarpartiet sikrar at barnetrygda følgjer prisutviklinga. Samstundes har KrF fremmja forslag om ei kontantstøtte til småbornsforeldra på 12.000 kroner årleg pr. barn under tre år.
-Senterpartiet skuldar KrF for å ha "ofra" kontantstøtten, no kan de få høve til å støtta dette framlegget. Det har de ikkje villa gjort før, og det er orsaka til at ikkje kontantstøtta er innført tidlegare. KrF vil også arbeida vidare for å få til lik handsaming av gifte pensjonister i forhold til sambuande. Eg vil og minna om at budsjettforliket har sikra auka i uhjelpa, meir til miljøtiltak, auka støtte til private skular og folkehøgskular, ei betre studiefinansiering, bustøtte til eldre, pengar til einerom på aldersheimar, lågare eigenandelar til heimehjelp og heimesjukepleie, auka støtte til gjennomføringa av PU-reforma, støtte til dei som vil adoptera born og auka støtte til kristne og humanitære organisasjonar. Dessuten har budsjettforliket spart det norske samfunnet for to dyre regjeringskriser, sa Valgerd Svarstad Haugland på årsmøtet i Tysvær KrF.
