
Fylkestinget 2003 - 2007
Program Aust-Agder Kristelig Folkeparti
INNLEDNING
Aust-Agder KrF arbeider for et samfunn bygget på de kristne grunnverdier. Det kristne menneskesynet, forvalteransvaret, nestekjærlighetstanken og de ti bud gir retning for samspillet i samfunnet - fra familien og opp til de globale forhold.
Vi tror det nytter å engasjere seg for et bedre samfunn, og vi vil søke samarbeid med andre partier for å oppnå dette.
Kristelig Folkeparti mener at det trengs et folkevalgt nivå mellom kommune og stat. Alternativet er en stadig sterkere stat - med redusert mulighet for demokratisk påvirkning. Vi ønsker et regionalt nivå med folkevalgt styring over fordeling, skjønnsvurderinger og prioriteringer. Vi skal komme med innspill overfor sentrale myndigheter og påvirke til beste for vår region.
Fylkeskommunen må være opptatt av å søke samarbeid med primærkommunene og andre regionale aktører for å finne gode løsninger på utfordringene det regionale nivå står overfor. Fylkeskommunen kan også være en pådriver for å finne gode samarbeidsordninger mellom kommunene og tilby spisskompetanse som flere kommuner har bruk for.
Å ta vare på naturen, medvirke til en bærekraftig utvikling og arbeide for lokal bevisstgjøring i miljøspørsmål er et grunnlag for arbeidet på det regionale plan.
Samarbeid med nabofylkene må utvikles videre slik at vi kan stå sammen for å bedre tjenestetilbudet og tiltrekke oss ny virksomhet.
I spørsmålet om sammenslåing av Aust- og Vest-Agder, vil KrF ta stilling til dette når forhandlingsresultatet foreligger.
Kristelig Folkeparti går inn for:
NÆRINGSUTVIKLING OG SYSSELSETTING:
 å gi nærings- og arbeidslivet mulighet for økt kompetanse for å fremme nyskapning og konkurranseevne
 videreføring av det regionale samarbeidet om næringsutvikling
 å inspirere og legge til rette for nyetableringer
 at jordbruk og skogbruk forblir viktige deler av en variert sysselsetting og arealbruk.
 å bidra til utvikling av kombinasjonsbruk, gjerne med vekt på bygdeturisme
 en felles satsing på videreutvikling av et variert opplevelses- og reiselivstilbud som gjør Sørlandet til et attraktivt turistmål
 å gi den maritime industri gode utviklingsvilkår
 å arbeide for å videreutvikle studietilbudet på høgskolenivå i Arendal og Grimstad sammen med det lokale næringsliv
 videreutvikling av Høgskolen i Agder fram mot et universitet på Sørlandet
 et tettere samarbeid med Aetat på regionnivå
UNDERVISNING
 at det desentraliserte skolemønsteret i fylket vårt skal opprettholdes. Det er viktig at man ikke bare legger økonomiske betraktninger til grunn ved vurdering av skoletilbudet i fylket
 å nedsette et strategiutvalg for vurdering av "Framtidas skole" i Aust-Agder. Dette utvalget bør ha medlemmer fra både elevorganisasjoner, lærerorganisasjoner, politikere og administrasjon
 økt samarbeid mellom skolene i fylket
 å følge opp kvalitetsreformen. Skolens innhold må hele tiden settes under lupen
 å sørge for at elever i den videregående skolen har oppdatert datautstyr, og at skolene har tilstrekkelige ressurser til IT-undervisningen
 en bedring i tilbudet til elever med særskilte behov. Rammene for tilpassa opplæring må økes
 å støtte opp om de private skoletilbudene i fylket
 å legge forholdene til rette for et godt læringsmiljø, der også alternative og moderne undervisningsformer utnyttes. Skoler som ønsker å sette i gang prosjekter med alternativ pedagogikk, bør stimuleres
 bygging av ny videregående skole i Grimstad
 at prosjekteringen av ny videregående skole i Myra-Bråstad-området i Arendal startes opp
 en opp-prioritering av det internasjonale arbeidet ved de videregående skolene i fylket
 å ta initiativ til en gjennomgang av inneklimaet ved de videregående skolene, og sørge for at resultatene av undersøkelsen blir fulgt opp med konkrete tiltak
 å gå inn for røykfrie videregående skoler
 mer bevisst satsing på elevbedrifter. Dette kan være en styrke for etablering av nye bedrifter i fylket på lengre sikt
 å satse mer på videreutdanning av lærere i den videregående skolen
 at landslinjene i fylket opprettholdes
 å øke inntak av lærlinger i fylkeskommunal virksomhet
 å sikre at elevene blir hørt i saker som gjelder det videregående skoletilbudet i fylket
KULTUR OG MILJØ
 sikring av midler til Aust-Agder Barne- og
 Ungdomsråd
 å støtte tiltak innen kultur, idrett og annet frivillig arbeid
 økt lokal råderett over en større andel av tippemidlene
 videreutvikling av planlagt kunstisbane på Myra i Arendal
 å sikre at kulturminnevern forblir et fylkeskommunalt ansvar
 fortsatt samarbeid om Agder Teater
 kulturell satsing i samarbeid med næring / reiselivet på kulturens premisser
 å videreføre planene for Aust Agder kulturhistoriske senter på Langsæ
 medvirke til en bærekraftig utvikling i samsvar med lokal agenda 21
 økt satsing på fornybare energikilder samt legge bedre til rette for utbygging av private kraftverk
SAMFERDSEL
 at trafikksikkerhet har førsteprioritet ved valg av vegprosjekter
 opprusting av E18
 ferdigstillelse av nytt planfritt kryss E18 Vinterkjær
 4-felts motorvei Grimstad - Kristiansand
 opprusting av stamvegen (RV9) i Setesdal og det øvrige riksvegnettet
 økt kollektivsatsing med flere avganger
 å opprettholde ordningene med ungdoms- og studentkort og studentrabatt
 videreutvikling av ordningen med bestillingsrute
 at Arendalsbanen sikres fortsatt drift
 gjenopprette morgenrute med NSB fra Arendal til Oslo
 å videreføre arbeidet med sammenkobling Sørlandsbanen/Vestfoldbanen
HELSE OG SOSIAL
 å arbeide for gode oppvekst- og levekår
 å opprettholde en god tannhelsetjeneste
 støtte til arbeid for incestoffer
 fast støtte til AAN (Alternativ til Abort i Norge)
 et godt tilbud til familier i krise
 tiltak for reduksjon i bruk av tobakk
 at fylkeskommunale bygg skal være røykfrie
 å bekjempe utbredelse av narkotika
 reduksjon i bruken av alkohol
 støtte til organisasjoner som arbeider for rusfritt miljø
 å vurdere opprettelse av Råd for forebyggende helse
 å arbeide for en bedret skolehelsetjeneste ved de videregeående skolene
INTERNASJONALT SAMARBEID
 økt satsing på internasjonalt samarbeid på regionalt nivå
 videreutvikling av samarbeidet med Latvia
 økt samarbeid med de øvrige baltiske landene
 å styrke samarbeidet over Skagerrak med Nord-Jylland og Vest-Sverige på områder med felles interesser
 å vurdere et mer formalisert og målrettet samarbeid med et land i Den tredje verden
 å få staten til å bevilge mer midler til det regionale samarbeidet med andre lands regioner
