
Dato: 05.12.03
KrF
Kirke- utdannings og forskningsbudsjettet er avgitt: Sterkere satsning på ungdomsskolen
- KrF har fått gjennomslag for å gi ungdomsskolen særlig prioritet i fordelingen av midler i grunnopplæringen. Dette er viktig fordi ungdomsskolen står overfor særlige utfordringer og innsatsen må derfor forsterkes. Dette sier Arne Lyngstad, medlem av Kirke-, utdannings- og forskningskomiteen.
Et flertall på Stortinget går inn for å be departementet gi ungdomsskolen særlig prioritet i fordelingen av midler til etterutdanning for lærere, den nye IT satsningen for skolen og valg av demonstrasjonskoler.
-Evalueringsrapporten av Reform 97 viser at ungdomsskolen har store pedagogiske utfordringer. Dette er utfordringer som krever satsing både på lærerne og på utviklingstiltak over tid. Det er avgjørende at vi nå retter søkelyset mot de store pedagogiske utfordringer ungdomsskolen står overfor, sier Arne Lyngstad.
Under forberedelsene av Reform 97 ble det rettet stor oppmerksomhet mot barneskolen på grunn av skolestarten for 6-åringene. Dette var en av grunnene til at ungdomsskolen ikke fikk samme oppmerksomhet som barneskolen, selv om innholdet i Reform 97 i like stor grad omfattet ungdomsskolen.
