
Torsdag 8. juni 2000
Kjell Magne Bondevik:
Stoltenbergs "fornyelses-politikk"med indre motsetninger.
- Er angrep på distriktene et ledd i Stoltenbergs og Ap's såkalte "fornyelses-politikk"? I så tilfelle vil dette også være et angrep på sentrum i norsk politikk. Regjeringens holdning til jordbruksoppgjøret og kommuneøkonomien vitner om mangel på forståelse for distriktenes situasjon. Jeg håper det ikke betyr en bevisst politikk hvor modernisering og fornyelse skal bety nedbygging av distriktene. Det vil i så fall være en helt feilslått politikk.Det var Kristelig Folkepartis parlamentariske leder, Kjell Magne Bondevik, som sa dette i et foredrag i Nome i Telemark torsdag.
- Det er positivt at statsminister Jens Stoltenberg vil fornye offentlig forvaltning. Men straks han gjorde det første konkrete forsøk på å modernisere Statoil, ble han stoppet av sitt eget parti.
- Det er for snevert ensidig å satse på en modernisering av forvaltningen, vi må ha et bredere perspektiv hvor vi også inkluderer andre sider av samfunnet. Vi må utløse mer av de positive krefter i frivillige organisasjoner, nærmiljø og familie.
- Stoltenbergs tale på tirsdag i Bergen Arbeiderparti var preget av flere indre motsetninger, sa Bondevik.
- Stoltenberg vil modernisere offentlig forvaltning, men når han gjorde sitt første forsøk i forhold til Statoil ble han stoppet av sitt eget parti.
- Stoltenberg vil ta et krafttak for helsesektoren, men har selv lagt fram et Revidert Nasjonalbudsjet med en altfor svak helsesatsing.
- Stoltenberg talte varmt om internasjonal solidaritet, men foreslo i Rev. Nasjonalbudsjett en betydelig nedskjæring på bistanden til de fattige land.
- Stoltenberg talte varmt om å satse på miljøet, men kom til regjeringsmakt fordi han vil bygge forurensende gasskraftverk.
Svakt om verdigrunnlag:
- Hovedsvakheten med Arbeiderpartiets politikk og Stoltenbergs tale er en manglende verdiforankring. Lover og regler, offentlig forvaltning og politi og rettsvesen er viktig, men ikke tilstrekkelig for å skape et sunnere og varmere samfunn. Vi trenger verdiforankring og etiske normer som kan skape gode relasjoner mellom menneskene. Det dreier seg om viktige verdier som respekt for liv, vern om familien, et godt miljø og ren natur, og utløsning av medmenneskelig varme og omsorg.
- Det beste grunnlaget ligger i vår kristne kulturarv. Her er Arbeiderpartiet utydelig, sa Bondevik.
Konkrete saker - videreføring av sentrumspolitikk:
- Når Stoltenberg i sin tale skulle nevne viktige konkrete saker, var dette nesten bare saker sentrumsregjeringen hadde avklart eller var godt i gang med:
· Ekstra midler til sykehussektoren kom som resultat av et samarbeidsprosjekt sentrumsregjeringen satt i gang mellom departementet, Kommunenes Sentralforbund og fylkeskommunene. Men i Stortinget må vi fra opposisjonen øke denne bevilgningen, fordi Regjeringens forslag var utilstrekkelig.
· I fregattsaken hadde sentrumsregjeringen allerede tatt et standpunkt, som Arbeiderparti-regjeringen sluttet seg til.
· I banksaken hadde sentrumsregjeringen satt i gang en prosess fram mot en avklaring av et standpunkt som Arbeiderparti-regjeringen videreførte etter konsultasjoner med oss.
· Avvikling av øremerkede midler i kommunenes inntektsystem var en prosess sentrumsregjeringen var godt i gang med.
· Vi var også nær ved en konklusjon i rovdyrpolitikken
· Lovfesting av rett for voksne mennesker til å ta videregående utdanning var tilrettelagt av sentrumsregjeringen.
· Inntektspolitisk samarbeid og reformen for etter- og videreutdanning var etablert av sentrumsregjeringen.
Det er positivt at Ap-regjeringen viderefører sentrumsregjeringens politikk på disse områdene, men det representerer altså ikke noen nye initiativ fra den nye regjering.
Ap-regjeringen har allerede brutt en rekke løfter og forventninger Ap skapte i opposisjonen. Det gjelder f.eks. investering i forsvarsmateriell som kampfly og MTB-er, sikring av stillinger til nyutdannede politihøyskolestudenter, mer penger til kommunene i inneværende år, konkret opptrappingsplan for forskningsmidler, mer penger til samferdsel, for å nevne noen saker. Det er skuffende at Regjeringen nedprioriterer distriktspolitikken, slik vi ser det i håndteringen av jordbruksoppgjøret og kommuneøkonomien.
Sammenfattende kan vi si: Vi har fått en ny regjering, men uten en ny politikk, men med mange brutte løfter.
Hvorfor ønsker KrF å komme tilbake i regjering?
Bondevik fremhevet sentrum som regjeringsalternativ, og nevnte bl.a. følgende grunner for at partiet vil tilbake i regjeringsposisjon:
· Vi vil ha en politikk som er fast forankret i vår nasjonale kristne kulturarv.
· Vi trenger en aktiv og troverdig energi- og miljøpolitikk. Av hensyn til framtidige generasjoner.
· Norges interesser skal sikres gjennom aktivt arbeid i forhold til nye EU-direktiv.
· Norge skal fortsatt være et foregangsland i arbeidet for menneskerettigheter, fred og forsoning. Internasjonal solidaritet med de fattigste av de fattige gjennom bistand og gjeldslette skal stå sentralt.
· Det skal føres en aktiv distriktspolitikk. Basert på en helhetlig innsats for å redusere flyttestrømmen.
· Vi skal ha en åpen, effektiv og ubyråkratisk offentlig sektor.
· Hele samfunnet skal trekkes med i utviklingen mot et mer moderne samfunn. Det sivile samfunn og det frivillige engasjement (3. sektor) skal fremheves.
· Utdanning og forskning er en helt sentral investering i mennesker og livskvalitet.
· Vi skal føre en næringspolitikk som legger til rette for nyskaping og teknologisk utvikling.
· Familiepolitikken skal baseres på valgfrihet og god omsorg for barna. Tryggere oppvekst vil være sentralt.
· Helse- og omsorgstjenestene skal bygges videre ut.
· All form for kriminalitet skal bekjempes. Både styrking av politi, forebyggende arbeid og verdimobilisering og etisk bevisstgjøring er sentralt.
Alt dette viser at vi trenger et sentrumsalternativ i norsk politikk, sa Bondevik.
