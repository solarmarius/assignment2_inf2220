
Fredag 6. april 2001
Kommunalpolitisk talskvinne Anita Apelthun Sæle (KrF):
VERDIENE MÅ FØRES TILBAKE TIL DISTRIKTENE
- Verdiskapingen skjer i hovedsak i distriktene. Overføringene går fra distriktene til sentrale strøk og ikke omvendt. Den såkalte "distriktsstøtten" er ikke annet enn tilbakeføring av verdier til distriktene. Det sier stortingsrepresentant Anita Apelthun Sæle, som er kommunalpolitisk talskvinne for Kristelig Folkeparti i en kommentar til meldingen om distrikts- og regionalpolitikk som regjeringen Stoltenberg la fram fredag.
- Dersom ikke bosettingen i distriktene blir opprettholdt, og dersom det ikke blir skapt flere statlige og private arbeidsplasser i distriktene, kan vi fort komme i den situasjon at vi har saget over greina vi satt på, sier Anita Apelthun Sæle, som mener at distriktsdebatten rett og slett er en debatt om overlevelse. - Demografien er helt avgjørende for om vi fremdeles har et distrikts-Norge om 10 - 15 år. Unge mennesker utdanner seg vekk fra distriktene, og dersom det ikke finnes arbeidsplasser og annen infrastruktur som kan ta imot unge familier, kommer de heller ikke tilbake. Dersom verdiskapningen i distriktene forvitrer, utarmes også de sentrale strøk, slår hun fast.
- Verdiskapningen pr. hode er mange ganger så høy i distriktene som i de sentrale strøkene. Det blir derfor feil når finansministeren i forbindelse med regjeringens langtidsprogram hevder at regjeringen vil bruke 13 milliarder på distriktene. De 13 milliardene er penger som samfunnet har lånt av distriktene, sier Anita Apelthun Sæle, som legger til at hun med interesse konstaterer at regjeringen Stoltenberg vil føre videre den satsing på distriktene som sentrumsregjeringen initierte, og at man vil bygge videre på det departementet kaller "de mange gode erfaringene fra utkantsatsingen som departementet har hatt de siste tre-fire årene, blant annet ungdomsrettede tiltak".
- Dette viser at sentrumsregjeringen fikk ført distriktspolitikken inn på et riktigere spor, sier Anita Apelthun Sæle.
