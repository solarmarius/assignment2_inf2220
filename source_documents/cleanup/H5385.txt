
29/11-01
Av Eli Sollied Øveraas (Sp):
NRK`s nedlegging av distriktskontorer kan ikke aksepteres!
Senterpartiet aksepterer IKKE at det nå blir foreslått sammenslåing/nedlegging av distriktskontorer! På bakgrunn av Stortingets flertallsinnstilling under fjorårets budsjettbehandling, kreves det at Stortinget får dette til politisk behandling.
Senterpartiet mener at NRK`s generalforsamling - kulturministeren - må legge dette frem for Stortinget.
"Nå ser vi svakhetene ved at NRK er omdannet til et A/S! Dette ble påpekt av Sp da Stortinget besluttet å omorganisere NRK. Vi bestemmer kun lisensen, mens NRK`s styre driver etter bedriftsøkonomiske hensyn. Resultatet ser vi nå, en svekkelse av det tilbudet Stortinget har vært enig i at vi skulle styrke, nemlig distriktskontorene rundt om i det ganske land," sier Eli Sollied Øveraas, Sp`s medlem i kulturkomiteen.
"Vi erkjenner at med de mål vi har for NRK som en reklamefri, lisensfinansiert allmennkringkaster, må vi gjøre noe med NRK`s rammebetingelser. Senterpartiet vil derfor be Regjeringen om å endre regelverket, slik at NRK blir fritatt fra inngående moms," avslutter Sollied Øveraas
