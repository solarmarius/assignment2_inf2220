
28.11.02
Einar Holstad (KrF)
Besøksforbud gjelder nå også eget hjem: -Et bedre vern for voldsutsatte kvinner
-De fleste tilfeller av vold skjer i familien og i hjemmet. Kvinner som risikerer liv og helse ved å bo i eget hjem, kan nå få trygghet uten at det innebærer flytting. Et flertall i Justiskomiteen har i dag besluttet at ordningen med besøksforbud også skal gjelde eget hjem. Dette betyr at menn som slår, i en periode kan forbys å oppholde seg i en bolig de selv helt eller delvis eier. Dette gir voldsutsatte et bedre vern og er en reell seier for kvinnen, uttaler Einar Holstad.
-Om overgriper i tilfeller med vold i hjemmet ikke pålegges å flytte, må offeret velge å flytte eller å forbli i en utrygg og risikofylt livssituasjon. Dette valget er urimelig å pålegge den krenkede part, sier Holstad.
-Besøksforbud til en bolig man helt eller delvis eier selv kan oppleves som et inngripende tiltak. Nettopp derfor kreves at det må være en nærliggende fare for vold. Men - Jusitskomiteens flertall har tatt et bevist verdivalg: Vi står på den voldsutsattes side! Mennesker som utsetter andre for vold og trusler skal ikke ha forrang - selv ikke til eget hjem, avslutter Einar Holstad.
