
Onsdag 20. mai 1992
KrF-nestleder Valgerd Svarstad Haugland:
LÆRTE IKKE BANKENE AV BANKKRISEN?
Det kan virke som om bankvesenet ikke har lært tilstrekkelig av at staten måtte trå til med milliardoverføringer for å hindre et konkursras blant norske banker. Likevel setter bankene fremdeles familier og enkeltpersoner som er blitt gjeldsofre på gata og selger boligene deres på tvangsauksjoner. Jeg er derfor hjertens enig med lederen for Graver-utvalget når han sier at regjeringen skulle knyttet betingelser om å vise mer tilbakeholdenhet med å begjære tvangsauksjoner før man foretok disse overfør-ingene. Dette sa Valgerd Svarstad Haugland, som er første nestleder i Kristelig Folkeparti, under et møte Østfold KrFK arrangerte i Skjerberg onsdag.
Valgerd Svarstad Haugland viste i foredraget sitt til at de norske krisebankene tilsammen har fått nærmere 18 milliarder i overføringer fra staten.
-De beløpene som det enkelte gjeldsoffer står til rest med, er mindre enn smuler i en slik sammenheng. Jeg sier ikke at denne gjelden skal slettes, men jeg forventer faktisk en smule sosialt ansvar. Det kan de vise på forskjellige måter: Refinansingering, forhandlinger eller nedbetalingsavtaler. Det som nå skjer, er at i tillegg til de milliardutgiftene bankene allerede har påført det offentlige, påfører de også kommunene utgifter ved at folk blir satt på gata, slik at kommunene må skaffe dem et sted å bo. Den beste parallellen til dette synes jeg er liknelsen fra Bibelen om ham som fikk ettergitt et beløp som tilsvarer milliarder, og som kastet en annen i gjeldsfengsel for en bagatell, sa Valgerd Svarstad Haugland.
KrF-nestlederen ga imidlertid uttrykk for at hun var enda mer oppgitt over statsbanker som Husbanken og Landbruksbanken. Disse bankene har fått ord på seg for å være enda mer firkantet enn de vanlige, kommersielle bankene. Hun betegner det som et paradoks at banker som ble etablert med en klar sosial profil og begrunnelse, idag oppfører seg som de mest kyniske kapitalister.
-Vi har opplevd at landets statsminister via fjernsynsprogrammet Antenne Ti lovet det norske folk at det skulle bli slutt med at Husbanken begjærte tvangsauksjoner på folks boliger. Denne "pausen" varte et par dager, og så var det den samme karusellen igjen. Nå må man kunne forlange at statsministeren setter makt bak løftet sitt, erklærte Valgerd Svarstad Haugland i Skjeberg onsdag kveld.
