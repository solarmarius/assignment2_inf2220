
11. oktober 2000
Jan Petter Rasmussen
- Større innsats mot gjengkriminaliteten
- Kriminalitet må bekjempes og forebygges med et bredt spekter av virkemidler. Det er viktig med raske og hensiktsmessige reaksjoner på begåtte lovbrudd. Vanskelige livsvilkår for den enkelte og samfunnsmessige forhold generelt fritar ikke for ansvar. Samfunnet må markere at kriminelle handlinger ikke tolereres, og at den det gjelder må stilles til ansvar for sine handlinger. Samtidig må vi forebygge kriminell adferd før den finner sted. Vi må forhindre en uønsket kriminalitetsutvikling, sa stortingsrepresentant og medlem av justiskomiteen Jan Petter Rasmussen i trontaledebatten onsdag 11. oktober 2000. Her følger et presseutdrag fra innlegget.
- Kriminalitet må bekjempes og forebygges med et bredt spekter av virkemidler. Det er viktig med raske og hensiktsmessige reaksjoner på begåtte lovbrudd. Vanskelige livsvilkår for den enkelte og samfunnsmessige forhold generelt fritar ikke for ansvar. Samfunnet må markere at kriminelle handlinger ikke tolereres, og at den det gjelder må stilles til ansvar for sine handlinger. Samtidig må vi forebygge kriminell adferd før den finner sted. Vi må forhindre en uønsket kriminalitetsutvikling, sa stortingsrepresentant og medlem av justiskomiteen Jan Petter Rasmussen i trontaledebatten.
Rasmussen understreket at Arbeiderpartiet ser det som svært viktig å forhindre at barn og ungdom kommer inn på en kriminell løpebane. I denne sammenheng pekte han på hvor viktig det er å legge til rette for trygge oppvekstvilkår, like muligheter til utdanning og gode sosiale nettverk. Derfor understreket han at en viktig del av det forebyggende arbeidet må være arbeid og tiltak mot etnisk diskriminering. Dette fordi svak tilhørighet og stigmatisering gir grobunn for motreaksjoner i form av gjengkriminalitet.
- Mindreårige som begår alvorlig kriminalitet er et økende problem. Det har ofte vært et problem å finne fram til hensiktsmessige reaksjoner mot barn og unge i alderen 12 til 18 år.
Arbeiderpartiet mener at den kriminelle lavalder, som er 15 år, ikke skal senkes. Men også barn under 15 år som begår kriminalitet, skal bli møtt med reaksjoner fra samfunnets side. Arbeiderpartiet vil utvikle en helhetlig strategi for reaksjonsformer for lovbrudd begått av barn og unge i aldersgruppa 12 til 18 år. Reaksjonene må komme raskt, og må stå i forhold til det lovbrudd som er begått og må være tilpasset den enkeltes alder og situasjon. Både politi og barnevern må få klargjort sine roller og muligheter til å gripe inn overfor barn som begår kriminalitet. Samtidig må saker med unge lovbrytere prioriteres hos politi og påtalemyndighet, domstoler og kriminalomsorg, slik at samfunnets reaksjon kommer raskere, sa Rasmussen.
Rasmussen satte også fokus på gjengkriminaliteten, og han mente at gjenger med unge som utfører kriminalitet må vies særlig oppmerksomhet. - Arbeidet med å splitte opp gjengene og få de enkelte medlemmene inn i andre miljøer er avgjørende for å bekjempe gjengkriminaliteten. Aktiv forebyggende innsats, tydelig grensesetting og et effektivt samarbeid mellom politi, barnevern og andre lokale etater er avgjørende virkemidler i arbeidet med disse unge. For å hindre nyrekruttering til ungdomsgjengene er det også viktig å slå hardt ned på gjengledernes lovbrudd. Samfunnet må vise at kriminalitet er uakseptabelt, og at kriminalitet ikke lønner seg. Da kan vi ikke stå og se på at unge menn med liten eller ingen inntekt kjører rundt i biler til flere hundre tusen kroner, men bruke de muligheter vi har i straffelovgivningen, bl.a. reglene om inndragning av vinning, sa han.
- For Arbeiderpartiet er det avgjørende at justispolitikken ivaretar enkeltmenneskets trygghet og sikrer fellesskapets evne til å bekjempe kriminalitet. Rettssikkerhet og trygghet er helt grunnleggende forutsetninger for velferdssamfunnet. Arbeiderpartiet vil arbeide for et tryggere samfunn, sa Jan Petter Rasmussen.
