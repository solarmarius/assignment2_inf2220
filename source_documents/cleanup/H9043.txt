
16.2.2005
Steinar Bastesen, stortingsrepresentant for Kystpartiet.
Kystpartiet advarer mot norske styrker i Afghanistan
USA har nå på nytt anmodet Norge om en norsk kontingent av spesialstyrker til Afghanistan bestående av fallskjermsoldater og marinejegere. Kystpartiet mener Norge må si nei til å stille norske spesialsoldater direkte under amerikansk kommando, særlig i Afghanistan.
USA har fra før et frynsete rykte når det gjelder å følge Genevekonvensjonen, særlig soldatrettigheter og fangebehandling. Hvilken eventuell fangebehandling vil en norsk kommandosoldat få blant Taliban og Al Quida? Vi kan bare bruke fantasien.
Deltakelse i et slikt oppdrag kan medføre ytterligere fokusering på Norge som terrormål.
Dette vet vi fra før. Er det dette vi ønsker å utsette oss for - unødvendig?
Den norske styrken skal stilles direkte under amerikansk kommando i operasjon "Enduring Freedom" i seks måneder. Oppdraget til de norske soldatene er fortsatt terrorbekjempelse, trolig kamp mot rester av Talibanregimet og Al Quida. Som en del av NATO's sikringsstyrker i Kabulområdet, ISAF, deltar Norge med ca 400 mann. I følge utenriksminister Jan Pettersen's redegjørelse til Stortinget 15. februar vil Norge stille seg positiv til USA's anmodning. Dermed kan Norge bli engasjert i to parallelle operasjoner i Afghanistan.
Opposisjonspartiene har allerede signalisert stor skepsis til oppdraget.
Vi vet ingenting om hva slag "kampregler", "Rules of Engagement", som gjelder, heller ikke "styrkeavtalen" mellom Norge og USA, "Memorandum of Understanding."
Dette, og mange andre problemstillinger må den utvidede utenrikskomite ta stilling til.
Kystpartiet etterlyser en grundig stortingsdebatt om hvilke typer utenlandsoppdrag Norge bør delta i. Utenriksminister Jan Pettersen hevdet den 15. februar at å fremme demokrati og menneskerettigheter er en utenrikspolitisk hovedoppgave. Står dette i stil med hans iver for å sende norske kommandosoldater i kamp mot Al Quida og Taliban?
Norge bør heller øke sin humanitær hjelp til Afghanistan særlig rettet mot kvinner og barn.
Norske kommandosoldater skal ikke ofres under amerikansk flagg i Afghanistan.
