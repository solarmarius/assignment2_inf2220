
Mandag 22. november 1993
Kommunalpolitisk talsmann Ola T. Lånke (KrF):
KOMMUNENE BØR HA MER ANSVAR FOR SYSSELSETTINGEN
-Kristelig Folkeparti har ved flere anledninger hevdet at det vil være bedre å overføre større midler til kommuene for at de skal skape varige arbeidsplasser, framfor å la arbeidsmarkedsetaten få det omfanget den er i ferd med å få. Dette skal jo være en midlertidig tjeneste, som så skal bygges ned igjen. Det sa Kristelig Folkepartis kommunalpolitiske talsmann Ola T. Lånke da Stortinget mandag drøftet innstillingen fra kommunalkomiteen til Statsbudsjett for 1994.
-KrF foreslår i sitt budsjettforslag å omdisponere 600 millioner av Beredskaps- og tiltaksmidlene til å skape større frihet for lokale tiltak. Dette innebefatter 300 millioner til en kommunal sysselsettingspakke, samt 100 millioner til kommunale næringsfond, sa Ola T. Lånke. Han la til at den raske veksten som har skjedd i Arbeidsmarkedsetaten, inklusive Arbeidsmarkedsopplæringen AMO, lett vil kunne føre til at man får en "stat i staten" som er uten den nødvendige kontakt over sektorene, og som forbruker ressurser på en måte som står i strid med den den ressursknappheten andre sektorer opplever.
-Det er lagt vekt på at sysselsettingsmidlene skal benyttes til ungdomsprosjekter og tiltak for langtidsledige. Kristelig Folkeparti ønsker å integrere AMO i den videregående skolen, men har valgt å avvente regjeringens vurdering av dette, sa Ola T. Lånke i Stortinget mandag.
Han la til dersom KrFs forslag til omdisponering av midler og styrking av de kommuneale næringsfondene falt, vil partiet stemme subsidiært for Arbeiderpartiets forslag om å overføre 100 millioner fra beredskapsbevilgningen til kommunale sysselsettingstiltak og 35 millioner til kommunale næringsfond.
-De kommunale næringsfondene har vist seg å ha en svært positiv sysselsettings-effekt, og det er viktig å styrke nettopp tiltak som har virket godt, sa Ola T. Lånke, som mente at økt satsing på gründeropplæring og redusert arbeidsgiveravgift for unge arbeidstakere, er to tiltak man bør bruke for å angripe ungdomsledigheten.
