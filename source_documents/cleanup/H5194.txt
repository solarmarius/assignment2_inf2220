
02.10.2001
J@glandbrev 1. oktober 2001
- Verdensøkonomien var svært usikker før terrorhandlingene i New York 11. september. Den er blitt enda mer usikker etterpå. Jeg håper ingen tar sjanser i en slik situasjon, skriver partileder og utenriksminister Thorbjørn Jagland i J@glandbrev 1. oktober 2001.
Kjære @-brevvenn
Jeg ser at noen aviser hevder at AP-regjeringen har lagt inn snubletråder for en eventuell ny regjering på neste års statsbudsjett som snart presenteres. Dette er ikke riktig. Regjeringen har konsekvent fulgt opp valgløftene som Arbeiderpartiet kom med i det som mange husker som verdibrevet til velgerne. Der lovte vi å:
· Fjerne unødvendig ventetid for behandling ved sykehus og fortsette utbyggingen av eldreomsorgen. Medisiner på blå resept skal være gratis for uføretrygdede og eldre over 67 år
· Ruste opp nedslitte skolebygninger og styrke kvaliteten i skolen, gjøre læremidler i videregående skole gratis og fjerne egenbetaling til leirskole
· Skaffe barnehageplass til alle som trenger det, samt å halvere barnehageprisene
· Sikre at ingen med vanlig lønnsinntekt skal betale toppskatt, derfor skal grensen for toppskatt justeres opp til 320.000 i 2002.
· Det skal fortsatt være full lønn under sykdom. Fradraget for fagforeningskontingenten heves.
· Sikre landets elektrisitetsforsyning ved å ta i bruk nye fornybare energikilder og gass til kraftproduksjon
· Slå ring om Norges bistand til verdens fattige og støtte til FN
Alt dette vil bli fulgt opp. Det er ikke snubletråder for noen, men å vise respekt for velgerne ved å holde det man lover. Alle må gjøre valg. Også de som sitter og forhandler om en ny regjering. Man kan selvfølgelig ikke få alle disse sakene og skattelettelsene til Høyre med på kjøpet.
Eller er det det man vil prøve på?
Jeg må understreke at jeg nå bare holder meg til uttalelser i media, men holder man seg til dem, må jeg si det er illevarslende. For der ser det ut som om Kr.f og Venstre skal få påplusninger på en rekke områder mot at de skal godta skattelettelsene til Høyre. Det ser ut til at nedskjæringene som Høyre stod for i valgkampen ikke bare er frafalt, noen av dem er til og med blitt til påplusninger.
Det er blant annet kommet fram i media at Kr.f. har fått løfte om å øke bistanden til 1% av nasjonalinntekten. Noe som i så fall er positivt , men dette var jo vitterlig en av de store nedskjæringene som skulle finansiere skattelettelsene. Slik framkommer det i hvert fall i Høyres alternative budsjetter de siste årene.
Det samme gjelder landbrukspolitikken og distriktspolitikken. Her har det vært store nedskjæringer. Også dette skal Kr.f. og Venstre forhandle bort.
Hva med sykelønnsordningen? Her har Høyre hatt 5 milliarder i kutt med dype innhugg i lønnstakernes rettigheter som resultat på sine alternative budsjetter. Det vi vet fra valgkampen er at Kr.f. ikke kunne gå så langt. Også denne finansieringskilden bortfaller.
Hvordan skal regnestykket gå opp?
Eller vil det ikke gå opp? Det vil si at de tar sjansen på å kjøre for fulle mugger på alle fronter.
Verdensøkonomien var svært usikker før terrorhandlingene i New York 11. september. Den er blitt enda mer usikker etterpå. Jeg håper ingen tar sjanser i en slik situasjon.
Vennlig hilsen
Thorbjørn Jagland
