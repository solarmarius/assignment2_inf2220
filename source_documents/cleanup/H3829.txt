
4.3.99:
Morten Lund,
Pressemelding fra
GLEDELIG ENIGHET OM ØKT SATSING PÅ BOLIGER FOR UNGDOM OG VANSKELIGSTILTE.
Stortingsrepresentant Morten Lund (Sp) sa i dagens boligdebatt i Stortinget at han var glad for at Regjeringen og Kommunalkomiteen er enige om situasjonsbeskrivelsen når det gjelder ungdom og andre vanskeligstilte på boligmarkedet. Departementets foreløpige vurdering tilsier behov for en ekstrasatsing på 2-5000 boliger for denne gruppen hvert år de nærmeste fem år. Komiteens flertall, som består av Arbeiderpartiet, Kristelig Folkeparti, Senterpartiet og Sosialistisk Venstreparti, har en tilsvarende ambisjon, sa Lund.
Det er enighet mellom komiteen og Regjeringen om at det er lokale handlingsplaner fra den enkelte kommune som skal gi grunnlag for statlig støtte til den ekstra satsingen i boligsektoren som nå trengs. Det er også enighet om at det er de mest vanskeligstilte som skal prioriteres, og at Husbanken i en periode må gis anledning til å prioritere Oslo og andre byer sterkere.
- Med så bred enighet både om situasjonsbeskrivelsen og behovet for tiltak, gis Regjeringen et godt grunnlag for å fortsette en forsterket og mer målrettet satsing innen boligpolitikken, sa Lund. Han minnet om at lånekvoten til Husbanken ble økt med 1 milliard siste høst etter jevn og sterk nedgang siden 1993. Boligtilskuddet er også blitt økt etter Regjeringsskiftet. Bevilgningene til bostøtteordningen har aldri vært høyere enn i år og er blitt en svært målrettet ordning.
Lund viste til at det hører til kommunenes primæroppgave å skaffe midlertidig husvære til de som ikke klarer dette selv og som er i en nødsituasjon. Han mente det kan være flere årsaker til at en rekke kommuner ikke synes å takle denne oppgaven godt nok. En viktig årsak kan være at kommuner som er tidlig ute med gode løsninger, jevnlig blir straffet økonomisk når staten gir ekstra tilskudd til de som henger etter. I alle fall de 2-3 siste årene har signalene om sterkere statlig støtte til allmennyttige utleieboliger vært så sterke, at det trolig har bidratt til å utsette prosjekter i noen kommuner, mente Lund. Ikke minst på grunn av et slikt hensyn mente han det er viktig at Stortinget snarest klarlegger hvor mye Staten vil bidra med de nærmeste år.
