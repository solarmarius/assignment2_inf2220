
25. mai 2003
KrF
Bedre muligheter til å kombinere barnefødsler med yrkesliv
Kristelig Folkeparti vil legge til rette for at kvinner som føder med mindre enn 3 års mellomrom skal beholde sine opparbeidede fødselspermisjons-rettigheter inn i neste permisjon, uavhengig av om man har jobbet i mellom fødslene, uttaler KrFs sentralstyre.
I dag må kvinner etter svangerskapspermisjon og eventuelt deltidsarbeid eller ulønnet omsorgspermisjon, gå tilbake i full jobb i 6 måneder for å tjene opp fulle rettigheter på ny. Dette fører til at mange venter med å få sitt andre eller tredje barn til de har opparbeidet nye rettigheter. Perioden en føder barn vil da strekke seg over flere år.
Alderen på førstegangsfødende kvinner har gått opp de siste årene. I tillegg fødes det færre barn. Vi ønsker å legge til rette for at de som ønsker det, kan gå ut i ny permisjon uten å være nødt til å opptjene nye rettigheter. Dette vil legge til rette for invididuelle løsninger for den enkelte familie, større fleksibilitet og valgfrihet. De som ønsker å få flere barn på få år vil med denne ordningen ikke tape økonomisk på dette. En skal heller ikke tape på å velge å motta kontantstøtte eller ta deltidsarbeid mellom barnefødslene.
En kvinne kan ha vært yrkesaktiv i mange år før hun går ut i sin første svangerskapspermisjon. Det er meningsløst at samfunnet skal forlange at hun kommer tilbake i noen måneder for å tjene opp rettigheter på ny. For mange familier kan det være et sterkt ønske om at det skal være liten aldersforskjell mellom barna.
Detaljene knyttet til denne endringen i fødselspermisjonsrettighetene, deriblant rettigheter knyttet til far og de økonomiske konsekvenser av endringen, må utredes ytterligere. En slik tilrettelegging innebærer en bedre tilpasning til barnefamilienes behov og vil også kunne føre til en økning av antall barnefødsler, uttaler sentralstyret.
