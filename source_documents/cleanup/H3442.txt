
Fredag 26. januar
Valgerd Svarstad Haugland om kollektivtrafikken:
Billettane må bli billegare!
-Det er behov for store endringar innan kollektivtrafikken. Det trengs meir midlar og det er behov for å gjera kollektive løysingar til eit truverdig alternativ til bilen. KrF skal satsa på kollektivtrafikken. Det vil vera ei av våre viktigaste saker i valkampen. Tilbodet må bli betre. Billettane skal bli billegare. Dette sa partileiar Valgerd Svarstad Haugland til KrF sine 250 valkampmedarbeidarar på ein konferanse i Drammen.
-Gjennom Nasjonaltransportplan viser regjeringa igjen manglande vilje til å satsa på miljø. Det blir ikkje lagt opp til ei nødvendig satsing på kollektivtransporten. Derfor vil KrF be regjeringa å legga fram ei eiga stortingsmelding om kollektivtrafikk. KrF vil at løyvingane til kollektivtrafikk til fylkeskommunane blir tatt ut av rammeoverføringane og overført frå kommunaldepartementet til samferdselsdepartementet sitt budsjett, sa KrF sin partileiar.
- Kollektivtrafikken er på felgen mange stader. For dårleg prioritering fører til at prisane har gått opp og rutetilbodet gått ned. Folk har gitt opp. Dei har ikkje tillit til kollektivtrafikken. Dei er lei av å venta. Frustrert over prisen og tiltrekt av bilen. Det skal mykje til å velja bussen dersom bilen både er billegare, raskare, meir presis og komfortabel. Dersom kundane ikkje har tillit har kollektivtrafikken inga framtid, sa ho.
-Som politikarar må vi ta vår del av ansvaret. Det har vore mykje snakk og for lite pengar. Kollektivprisane har auka dobbelt så mykje som andre varer dei siste 10-15 åra.
Vi klarar ikkje å snakka prisane ned. KrF vil ha nye grep og høgare prioritering. Kollektivtrafikken overlever ikkje på idealisme hos dei reisande. Det må konkurrerast på kvalitet og pris.
-Dei som klarer å laga eit tilbod som freistar kundane, må premierast for det. Vi vil ha ei ordning der ein del av støtta blir gitt direkte til selskapa som støtte for å frakte passasjerar. Trafikkselskapa vil tene på å arbeida aktivt for å auka passasjertalet. Dei reisande blir ei inntektskjelde og ikkje ei bør for selskapa, sa Valgerd Svarstad Haugland.
