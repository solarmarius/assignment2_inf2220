
Fredag 31. januar 1992
ISRAELSK BROBYGGER NOBELPRIS-KANDIDAT
De tre stortingsrepresentantene Helga Haugen og Svein Alsaker (begge KrF) og Svein Ludvigsen (Høyre) har i et brev til Den norske Nobelkomite nominert den israelske språklæreren Shulamith Katznelson (72) til Nobels Fredspris for 1992. De begrunner forslaget med hennes innsats for forståelse og fred mellom arabere og jøder.
Shulamith Katznelson ble født i Generve i Sveits i august 1919. Begge foreldrene hennes var pionerer i det sosiale arbeidet i Israel, faren i helsearbeidet, mens moren møtte i det andre Knesset. Shulamith Katznelson er utdannet som språklærer og sosionom, og har brukt nesten all sin arbeidskraft innen voksenopplæring og språkundervisning.
Shulamith Katznelson har i mer enn 40 år vært knyttet til Ulpan-skolene, som er intensive språkskoler for voksen-opplæring. Hun grunnla den første av disse i 1951, og har siden vært denne skolens direktør. Mer enn 60.000 studenter har fullført sine studier ved denne skolen, og fått varige impusler som kan bygge broer av gjensidig respekt mellom arabere og jøder.
Shulamith Katznelson har også undervist i en rekke fag ved skolen. I 1958 tok hun selv initiativet til å bli den første hebraisk-læreren ved Taibe arbeidsformidling for arabiske kvinner, og i 1967 ble hun lærer ved den første Ulpan for arabiske arbeidstakere ved Jordbrukdepartementet i Judea og for samaritanerne i Nablus. Siden 1968 har man ved Ulpan Akiva, som er den skolen Katznelson grunnla i 1951, utviklet et avensert program for studier av arabisk, med vekt på det talte språk. Dette arbeidet ledes av en arabisk israeler som er muslim.|
Palestina-arabere beskriver denne skolen som en bro mellom arabere og jøder, og gir også Shulamith Katznelson varme anbefaler. "Vi respekterer og elsker fru Katznelson, uavhengig av vi alle er svært arabiske, svært palestinske og svært muslimske, og hun er svært jødisk og svært sionistisk. Slik er det fordi hun har brukt, og lært oss å bruke, utdannelse og språk som verktøy til å åpne for gjensidig forståelse mellom våre to folk," skriver 11 palestina-arabere fra Gaza-distriktet i et notat 20. desember 1991.
Det er denne høyst særegne brobyggerinnsatsen de tre stortingsrepresentantene mener bør belønnes med Nobels Fredspris for 1992.
