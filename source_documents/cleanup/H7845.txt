
Dato: 2. september 2003
Stortingsrepresentant Per Sandberg, FREMSKRITTSPARTIETS STORTINGSGRUPPE
- Slapp Erna Solberg
Kommunalpolitisk talsmann i FrP Per Sandberg er ikke imponert over Regjeringens kommunepolitikk. - Trontalen bærer bare preg av å være en slapp oppfølging av Stortingets vedtak, kommenterer han. Heller ikke på asylfeltet er Sandberg imponert, han mener Regjeringen fortsatt ikke ser behovet for å følge de europeiske trendene.
Sandberg synes Trontalen var visjonsløs på kommunefeltet, og at årets tale var forsvinnende lik fjorårets. - Jeg trodde Erna Solberg hadde mer innflytelse i Regjeringen, forteller Sandberg, som synes at Regjeringen gjennom Trontalen burde ha gitt klarere signaler om sin politiske vilje.
Han er opprørt over at asylsituasjonen nærmest ble forbigått i stillhet. - Trontalen fortalte bare at Regjeringen vil behandle asylsaker innenfor konvensjonene vi har undertegnet, hva kunne vært mer innlysende å si?, undrer Sandberg. Han etterlyser en sterkere prioritering av temaet. - Når vi vet at dagens asylkapasitet er sprengt, og plassene er opptatt av grunnløse asylsøkere, da burde Erna ha evnet å presse igjennom endringer, mener han.
Sandberg mener at det er tvingende nødvendig at tiltak settes inn for å begrense tilstrømmingen av grunnløse asylsøkere. Han er riktignok klar over at statsråd Solberg over tid har tatt til seg flere av FrPs forslag, men han mener dette slettes ikke er nok.
- Det er nå vi har problemer, Solberg har ikke tid til å vente med å adoptere vår politikk, avslutter han.
