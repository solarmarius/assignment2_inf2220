
05.02.03
Odd Roger Enoksen, (Sp)
Skatt etter evne
Senterpartiet vil forkaste prinsippet om næringsnøytralitet i skattepolitikken, fjerne formueskatt på næringsformue og gjeninnføre skatt på aksjeutbytte. Vi mener også at det ikke skal betales boligskatt av en vanlig bolig med normal standard. Det sier Sp-leder Odd Roger Enoksen etter at partiet sentralstyre som var samlet 3. februar vedtok en skattepolitisk uttalelse.
Enoksen har i presseoppslag i dag registrert at det regjeringsoppnevnte skatteutvalget med Arne Skauge som leder synes å gå inn for skattelettelser i milliardklassen til høye inntekter. Utvalget som leverer sin innstilling til finansministeren torsdag 6. februar vil dessuten øke boligskatten for folk flest. Begge deler er sterkt i strid med Senterpartiets syn på rettferdig fordeling, sier Enoksen.
Senterpartiets begrunnelse for å forkaste prinsippet om næringsnøytralitet er å skape økt verdiskaping på varig basis. Derfor må det utvikles en næringslivsstrategi basert på utnytting og foredling av naturressursene i Norge.
Fjerning av formueskatten på næringsformue begrunnes med at en vil stimulere til aktivt, langsiktig og byggende eierskap, blant annet ved at overskudd som beholdes i bedriften skattlegges mindre enn overskudd som tas ut som utbytte. Det innebærer også at den såkalte delingsmodellen fjernes.
Senterpartiet opprettholder sin tidligere lovnad om skattefradrag for å kompensere for høye utgifter i én-personshusholdninger. Det heter dessuten at evneprinsippet må legges til grunn i skattepolitikken, og at Senterpartiet ikke vil øke det samlede skatte- og avgiftstrykket.
