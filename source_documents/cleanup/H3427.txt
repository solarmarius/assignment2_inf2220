
21.03.01
Stortingsrepresentant Elsa Skarbøvik kommenterer stortingsmelding nr 20: "Om korte yrkesrettede utdanninger etter videregående opplæring".
Ny lov for mer mangfold i utdanningen
- KrF har fått gjennomslag for en ny lov om fagutdanning parallelt med høgskolenivået. Det er gledelig at alle de ikke-sosialistiske partiene går sammen om å bevare mangfoldet i utdanningen vår, sier Elsa Skarbøvik, KrFs medlem i Kirke, -utdannings- og forskningskomiteen.
Den nye loven om fagutdanning som Kirke, -utdannings- og forskningskomiteen ferdigbehandlet i går, skal omfatte blant annet tekniske fagskoler, bibelskoler, kunstskoler og andre utdanningstilbud etter videregående opplæring.
- Dette er blant annet tilbud som har vokst fram som følge av udekkede behov i de offentlige utdanningstilbudene. Vi har gått i mot regjeringens forslag som ville ensrettet utdanningen ved kun å akseptere to utdanningsnivåer, og fått flertall for å opprette et nytt nivå i utdanningssystemet parallelt med høyere utdanning. Den akademiske utdanningen har til nå hatt høy status sammenliknet med de praktiske utdanningsveiene. Samtidig lager vi et klart skille mellom akademisk utdanning og fagutdanning med samme status, sier Elsa Skarbøvik.
Kristelig Folkeparti har sammen med et bredt flertall på Stortinget berget kunst- og bibelskolene. Flertallet understreket at vi ikke må fjerne paragraf 3e i privatskoleloven, slik regjeringen foreslo. De skolene og undervisningstilbudene som mottar støtte etter denne paragrafen i dag, dekker viktige behov, og bør fortsatt få støtte, sier Skarbøvik.
