
Stortinget 27. mai 2003
SP
Sp med forslag om å endre rådgivningstjenesten i skolen: Elevene fortjener bedre veiledning
- Mange elever og foreldre opplever at elevene får for lite eller manglende yrkes- og utdanningsveiledning i løpet på skoletida, dette vil vi gjøre noe med, sier Rune J. Skjælaaen (Sp) som sammen med Åslaug Haga og Magnhild Meltveit Kleppa nå legger fram forslag om å gi alle elever en individuell rett til systematisk veiledning gjennom utdanningsløpet.
Elevene står ovenfor mange og vanskelige valg når de skal velge studieretning på videregående skole og senere foreta valg i jungelen av yrkes- og studiemuligheter. Situasjonen er heller ikke enkelt for rådgiverne som ofte har små stillinger ved siden av både faglæreransvar og andre oppgaver i skolen. Mange føler derfor at de verken har tid eller oversikt til å kunne bistå den enkelte elev i tilstrekkelig i grad i prosessen fram mot et valg av videre studier eller yrke.
- Yrkes og studieveiledning bør være et ansvar for hele skolen og et integrert tema i all undervisning, sier Skjælaaen som mener rådgivningstjeneste, som i dag inneholder både sosialpedagogisk veiledning og yrkes- og studieveiledning, bør splittes i to separate funksjoner. - Dette er også i tråd med signaler fra elevene som finner det lite tilfredsstillende å skulle henvende seg til samme rådgiver enten det er snakk om valg av studier eller råd om temaer av mer personlig og privat karakter.
- Jeg er overbevist om at de tiltak vi foreslår vil bidra til å ruste elevene til å foreta mer bevisste utdanningsvalg og dermed slippe å foreta feil, sier Skjælaaen som tror dette vil bidra til å redusere antall elever som dropper ut eller som må foreta omvalg midt i sitt utdanningsløp.
