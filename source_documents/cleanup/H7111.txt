
22.5.2003
Sp
Liv Signe Navarsete, leder Senterpartiets verdiskapingsutval.
Men verktøykassa er ikkje tom, næringsminister!
Næringsutvikling og auka verdiskaping er naudsynt for å oppretthalde og vidareutvikle velferdssamfunnet. Noreg har framleis, i motsetnad til våre naboland, eit aktivt næringsliv og busetnad i alle deler av landet. Ei aktiv satsing på utvalde næringar der landet har naturgitte ressursar for verdiskaping og industriutvikling, har vore grunnlaget for denne utviklinga.
I dag er den rådane sosialøkonomiske lære i Regjeringa næringsnøytralitet. Det vil seie same vilkår for alle næringar, enten ein driv kiosk på kaia eller internasjonalt eksportretta verksemd. Resultatet ser me i form av stadige nedleggingar og utflagging av bedrifter.
Næringsnøytralitet er politikk tilpassa nasjonar med ein svært variert industristruktur og utan dominans frå ein enkelt sektor. I Noreg er tilhøva annleis med ein dominerande oljesektor. Den næringsnøytrale politikken fører til næringspassivitet, industrinedlegging og arbeidsløyse. Det handlar ikkje lenger om enkelte bransjar, men heile industriproduksjonen og heile næringar. I denne situasjonen står næringsministeren fram og hevdar at han ikkje har tiltak å setje inn  verktøykassa er tom!
Nasjonal næringsstrategi
Noreg treng ein nasjonal strategi der ein systematisk legg til rette for å vidareutvikle næringslivet i heile landet med utgangspunkt i naturressursar, kapitalstyrke og kunnskap. Dette medfører at prinsippet om næringsnøytralitet må vike til fordel for satsing på klart definerte områder, som for eksempel marine næringar, skipsfart, verftsindustri, energi, olje og gass, reiseliv, matproduksjon, treforedling og IKT.
Fundamentet for ein framtidsretta politikk er å utnytte våre nasjonale konkurransefordeler i den internasjonale marknadsøkonomien og slik sikre nasjonal kontroll over naturressursar og nøkkelsektorar. Bioenergi er eit døme på eit slikt vekstområde i framtida. Det ligg eit stort potensiale i norske skogar i produksjon av rein energi, men framleis står mykje utviklingsarbeid att. Senterpartiet vil setje i verk eit landsdekkande program for produksjon av varme basert på biobrensel gjennom ENOVA og SND. Norsk landbruk må ta grep om muligheita til å vere den sentrale leverandøren av bioenergi gjennom å sikre eigarskap til heile verdikjeda.
Tilgang på risikokapital er avgjerande for å få etablert nye arbeidsplassar. Også styrking av eigenkapitalen i eksisterande verksemder trengst for å hindre nedlegging og utflytting. I følgje Econ Senter for økonomisk analyse treng Noreg 200 000 nye verksemder dei neste 20 åra for å oppretthalde sysselsetjing, verdiskaping og velferd. Eit av dei viktigaste reiskapane i Senterpartiet si næringspolitiske verktøykasse er difor å setje av 20 milliardar i kapitalbase til regionale næringsfond. Fonda skal verke i eit samvirke mellom private investorar og offentleg kapital. SND vil få ansvar for forvaltinga saman med fylkeskommunane.
Skal fonda aktivt medverke til at nye arbeidsplassar vert skapt, må styret ha lokalkunnskap og god nok innsikt til å gjere dei rette vurderingane. I fleire fylke er til dømes det eksisterande såkornfondet nærast fråverande. Ikkje på grunn av manglande prosjekt, men truleg av di avstanden frå administrasjon og styre til dei som søker fører til for liten lokalkunnskap og innsikt, og dermed til sviktande tillit til prosjekta. Krava til kapitalavkastning kan ikkje setjast høgare enn at såkornfonda er reell risikokapital, og syter for samspel med risikovilleg eigenkapital. Såkornfonda viser elles gode resultat der dei vert nytta og må utviklast vidare.
Regional nyskaping
Når lokale næringsstrategiar skal setjast ut i livet er det ikkje nok med ord. Då trengs verktøy for at kommunen/fylkeskommunen skal kunne delta som reell medspelar for utvikling. Kommunale næringsfond har vore ein slik reiskap som Regjeringa stegvis har teke bort. Praktisk erfaring syner at grunnlaget for auka vekst og verdiskaping er best når politikk og marknad dreg i same retning. Senterpartiet vil og foreslå at kommunale/interkommunal næringsfond vert ei av kompensasjonsordningane i høve bortfall av differensiert arbeidsgjevaravgift.
SND er ein viktig partner i regional nyskapingspolitikk. Ramma må aukast til 2001-nivå, dvs. med om lag 1 mrd. kroner. Så mykje har Regjeringa redusert SND med, støtta av FrP.
Senterpartiet vil bygge landet
Senterpartiet sitt politiske fundament er tufta på å ta heile landet i bruk. Mange av dei kjerneverdiane og politiske måla det har vore brei semje om vert no utfordra av sterke marknadskrefter og kortsiktige val i politikken. Senterpartiet inviterer til samarbeid om dei lange linjene i næringspolitikken med utgangspunkt i at vi som eit rikt land har handlefridom og slik kan velje dei verkemidla som fremjar utviklinga av det Noreg vi vil ha.
