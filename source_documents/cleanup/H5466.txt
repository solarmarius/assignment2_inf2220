
Pressemelding fra Odd Roger Enoksen, parlamentarisk leder i Senterpartiet
Sponheim varsler ny distriktsfientlig landbrukspolitikk
- Jeg er overrasket over at Landbruksministeren så tydelig sier at han vil rasjonalisere bort mange gårdsbruk fremover. Allerede i vår vil Sponheim sette fart i omsetningen av melkekvoter, noe som vil føre til langt færre melkeprodusenter i distriktene. Her ser vi klart at Samarbeidsregjeringens landbrukspolitikk raskt vil føre til sentralisering og bortfall av viktige arbeidsplasser i distriktene, sier Odd Roger Enoksen.
Enoksen stilte under Stortingets spørretime i formiddag spørsmål til Landbruksministeren om hva han vil gjøre for å sikre bøndene en rimelig inntektsutvikling. Sponheim svarte at hans oppskrift er en struktur med færre og større gårdsbruk. Sponheim mener at gårdsbruk med 13-14 kyr ikke kan regne med å overleve. Sponheim legger dermed opp til store strukturendringer, siden gjennomsnittsprodusenten i dag har 13 kyr.
- Det er svært skuffende at en av våre tidligere alliansepartnere i landbruksspolitikken, har overtatt Høyres distriktsfientlige landbrukspolitikk. Det er nettopp vår jordbruksstruktur med mindre gårdsbruk spredt over hele landet som har gjort at det finnes lite dyresykdommer og lav smitterisiko i Norge. Senterpartiet er opptatt av at vi skal ha ren og trygg mat også i fremtiden, derfor blir vi bekymret når Landbruksministeren legger opp til en slik endring i landbrukspolitikken, sier Enoksen.
