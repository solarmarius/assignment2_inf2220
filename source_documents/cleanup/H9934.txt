
3. mars 2006
Høyres Stortingsgruppe
Høyres leder, Erna Solberg
Vil ha svar fra Støre om arbeidet overfor Syria
- Jeg har i dag sendt et brev til utenriksministeren med spørsmål om hva Regjeringen gjør overfor syriske myndigheter etter at den norske ambassaden ble angrepet, plyndret og brent 4. februar, sier Erna Solberg.
- Dette var et av de mest sjokkerende og åpenbare brudd på Wien-konvensjonen noensinne, sier hun. - Da forventer jeg at regjeringen holder trykket oppe overfor det syriske regimet.
- Statsministeren sa i Stortinget 8. februar at Regjeringen ville kreve erstatning for skadene, at han hadde tatt opp saken med FNs generalsekretær, og at Regjeringen skulle protestere overfor syriske myndigheter. Det er nå gått en hel måned, uten noen informasjon om hvor saken står.
I mitt brev ber jeg om en avklaring av følgende punkter:
1. Får Norge full erstatning fra syriske myndigheter for angrepet?
2. Hva er resultatet i FN etter at Regjeringen tok opp saken der?
3. Hva har syriske myndigheter gjort for å rette opp forholdet til Norge, og sørge for at et slikt angrep ikke vil skje igjen?
4. Deler Regjeringen den oppfatning at syriske myndigheter var delaktige i angrepet?
- Tålmodighet vil sende et helt feil signal til Damaskus. Nå må vi få klare svar, avslutter Erna Solberg.
