
Ulvik, 22.07.97
tirsdag 22. juli 1997 13:54:31
(22.07.97 kl. 13:45)
Venstre støtter minstepensjonistene
Venstres leder Lars Sponheim har i dag besvart SVs forespørsel om Venstre står fast ved forslaget om økt støtte til minstepensjonistene. Svaret gjengis i sin helhet nedenfor.
Sosialistisk Venstreparti
v. nestleder Øystein Djupedal
Venstre støtter minstepensjonistene
Det vises til deres brev fra 21. juli.
Venstre har støttet og vil fortsatt støtte forslaget om å gi minstepensjonistene 1000 kroner mer i måneden.
Dette ble også presisert på en pressekonferanse 16. juli.
Når jeg har kritisert partienes rause bevilgningsforslag til alle mulige andre gode formål ved slutten av stortingsperioden, er det fordi useriøs pengebruk svekker tilliten til at man faktisk vil gi minstepensjonistene et velfortjent og nødvendig løft. SVs bevilgningsforslag på 6,8 milliarder kroner i revidert nasjonalbudsjett er vel det klareste eksempelet på det.
Minstepensjonistene vil ikke få det bedre med verdiløse valgkamppenger. De trenger ordentlige penger. Derfor har jeg sagt at denne saken hadde vært tjent med at partiene begrenset pengebruken på andre områder. Hadde partiene vist vilje til å konsentrere seg om et løft for minstepensjonistene, hadde det også vært lettere å få flertall for saken.
Med vennlig hilsen
Venstre
Lars Sponheim
leder
