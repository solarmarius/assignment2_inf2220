
Stortinget, 12. juni 2002
Stortingsrepresentant Inger Enger, Sp
En målretta og effektiv klimapolitikk
-Det er viktigere å redusere klimautslippene enn å drive symbolpolitikk, fastslår Senterpartiets representant i Stortingets Energi- og miljøkomite, Inger Enger. Senterpartiet vil at Norge skal være et foregangsland for å innfri de internasjonale klima-forpliktelsene vi har tatt på oss etter Kyoto-avtalen. Det betyr at Norge må sette i verk effektive tiltak som gir vesentlige utslippsreduksjoner før det internasjonale kvotesystemet trer i kraft fra 2008. -Minst halvparten av de norske utslippsreduksjonene må tas med nasjonale tiltak, slår Inger Enger fast.
-Ett av tiltakene må være å inngå avtaler med den kraftkrevende prosessindustrien. Ved å gjennomføre tiltakene på en fleksibel måte kan vi oppnå hele 30 % utslippsreduksjoner, ikke 20 % som Regjeringen legger opp til med et tidlig kvotesystem, sier Inger Enger.
-Et kvotesystem vil først fungere etter hensikten når det blir internasjonalt og mange ulike sektorer er omfattet, slår Enger fast. Inntil det internasjonale kvotesystemet er på plass må utformingen av utslippsreduserende tiltak i norsk industri basere seg på avtaler med bedriftene.
For å nå målsettinga om at minst halvparten av utslippsforpliktelsene skal skje i Norge, går Senterpartiet dessuten inn for en rekke enkelttiltak:
redusert utvinningstempo for olje og gass, slik at ikke utslippene fra sektoren fortsetter å øke
opprettelse av et nasjonalt karbonfond som skal finansiere tiltak på tvers av sektorer og gi støtte til utvikling av ny, miljøvennlig teknologi
en gradvis opptrapping av midlene som stilles til disposisjon for utvikling av alternative energikilder gjennom selskapet ENOVA
overgang fra oppvarming med elektrisitet og oljefyring til økt bruk av vannbåren varme og nye, fornybare energikilder.
krav om innblanding av biodrivstoff i drivstoff til vegtrafikken
