
26.06.2002
Hva Høyre virkelig vil
Norge har siden 1963 hatt tre høyrestatsministre, og seks regjeringer der Høyre har deltatt. Nå har landet en regjering, ledet av en popularitetsjeger fra et såkalt sentrumsparti, som fører en helt annen, mer aggressiv, og kynisk høyrepolitikk enn den Lyng, Willoch og Syse noen gang førte, mener nestleder i Oppland Arbeiderparti, Ragnar Nordgreen.. En del av politikken er økonomisk utpining, større grad av sentralisering av politisk makt, minst mulig offentlig sektor og kommunesammenslåing. KrF må ha ofret sin intergritet på Bondeviks alter, til beste for Høyre, skriver Nordgreen.
Norge har siden 1963 hatt tre høyrestatsministre, og seks regjeringer der Høyre har deltatt. Nå har landet en regjering, ledet av en popularitetsjeger fra et såkalt sentrumsparti, som fører en helt annen, mer aggressiv, og kynisk høyrepolitikk enn den Lyng, Willoch og Syse noen gang førte. KrF må ha ofret sin intergritet på Bondeviks alter, til beste for Høyre.
Høyre har tatt et endelig farvel med den verdikonservative, liberale Lyng-linjen, og vendt tilbake til opprinnelig og reaksjonær høyrepolitikk. Bondevik og KrF stiller sitt gode navn og rykte til disposisjon.
Erna Solberg og Bondevik trekker ut neglene på overrasjonaliserte kommuner, utmattede kommunepolitikere og nedkjørte kommuneansatte. Som Høyre-stortingsmann Olemic Thommesen sier: «Kommunalministeren er meget dyktig og vet hva hun driver med.» Ja, nettopp! Hennes og Regjeringens kommunaløkonomiske politikk er virkemiddel for større mål. Kommunene skal tvinges til å behandle grunnleggende spørsmål som krisetiltak.
Økonomisk utpining er en trussel mot lokaldemokratiet, med dét også mot en grunnpillar i det norske demokratiske systemet. Men Høyre ønsker sentralisering av politisk makt. Økonomisk uttørring er virkemiddelet.
Høyre ønsker større kommuner med mindre makt. Kommunesammenslåing skal tvinges igjennom som nødløsning. Økonomisk uttørring er virkemiddelet.
Høyre vil ha en minst mulig offentlig sektor. Privatisering er en ideologisk løsning, uavhengig av økonomisk fornuft. Profitt skal være privat sektors privilegium. Høyre har få motforestillinger mot å bytte offentlige monopol med private monopol. Høyre vil at kommunene skal kvitte seg med eierandeler i kraftproduksjon, også når eierandelene er åpenbart mest fornuftige kapitalplassering. Økonomisk uttørring er virkemiddelet.
Høyre er mot full lønn under sjukdom, og vet at økt sjukefravær betyr nytt press mot sjukelønnsordningen. Økonomisk utpining fører til utålelig utnytting av kommunalt ansatte, selvfølgelig med økt sjukefravær som følge. Økonomisk uttørring er et ledd i kampen mot sjukelønnsordningen.
Høyre er mot avtalefestet pensjon (AFP), og vet at økt bruk av ordningen betyr nytt press mot den. Utnyttingen av kommunalt ansatte fører selvfølgelig også til økt tidligpensjonering. Økonomisk uttørring er et ledd i kampen mot AFP.
Høyre ønsker et motpartforhold mellom kommunepolitikere og kommuneansatte. Når hestene nå bites rundt den tomme krybben gnir Erna Solberg seg i hendene. Anstendig lønn og kommunal velferdsproduksjon skal oppfattes som motsetninger. Økonomisk uttørring er virkemiddelet.
Høyre ønsker å underminere det kommuneeide Kommunal Landspensjonskasse, og å tvinge kommunenes pensjonsordninger over i private, til dels internasjonale selskaper. Økonomisk uttørring er virkemiddelet.
I denne situasjonen må Kommunenes Sentralforbund ikke være ettergivende og nølende. KS må minst av alt gi Regjeringen vetorett gjennom å holde fast på énstemmighetslinjen. Arbeiderpartiet må sentralt, i fylker og kommuner møte denne voldsomme utfordringen fra Bondeviks høyreregjering kontant og konfronterende. Ellers forsvinner den siste rest av respekt for lokal politikk.
