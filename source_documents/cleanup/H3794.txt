
5.6.98:
Tor Nymo,
GARDERMOEN-OFRENE: SENTERPARTIET GÅR INN FOR BILLIGHETS­
ERSTATNING
Senterpartiets medlem i Justiskomiteen, Tor Nymo, er dypt skuffet over at de øvrige partiene som er representert i Justiskomiteen, Arbeiderpartiet, Fremskrittspartiet, Kristelig Folkeparti og Høyre, alle går i mot å tilkjenne billighetserstatning til ofrene for Gardermoen utbyggingen. Senterpartiet ble dermed stående alene om dette.
-Dette er en meget tung og trist dag, i første rekke for de berørte på Gardermoen, men også for Stortinget, som dermed neglisjerer det faktum at byggingen av hovedflyplassen har ført til tildels dramatiske belastninger for beboerne som har blitt berørt. Jeg kunne faktisk ikke forestilt meg at flertallet ville gå i mot billighetserstatning i denne helt spesielle saken, sier Nymo i en kommentar.
Tor Nymo, som har kjempet en knallhard kamp i Justiskomiteen for at Gardermoen-ofrene skulle bli tilkjent billighetserstatning på generelt grunnlag, sier at han først og fremst begrunner sitt syn med at utbyggingen av Gardermoen ikke på noen som helst måte kan sammenlignes med andre ekspropriasjonssaker i Norge, samtidig som planene om en hovedflyplass i dette området har virket negativt på lokalsamfunnet helt siden området ble båndlagt i 1971. Nymo viser også til at utbyggingen har blitt en helsebelastning for mange av de berørte.
-Ja, det foreligger en rapport utarbeidet av Senter for sosialt nettverk og helse, der dette blir grundig dokumentert. Sykdomsfrekvensen hos de som har blitt berørt av Gardermoen-utbyggingen har vært langt høyere enn det som er normalt, samtidig som den lange prosessen på Gardermoen har ført til en overrepresentasjon av psykiske lidelser. Vi må huske på at de som bodde på Gardermoen ikke bare ble fratatt sine hjem, de mistet hele sitt ankerfeste gjennom at hele lokalsamfunnet ble utradert. Du skal være ganske tykkhudet om ikke slike belastninger også går på psyken løs, avslutter Nymo fra Stortinget.
Helt til det siste håpet Nymo at Senterpartiet skulle få følge av flere partier, slik at det kunne blitt et flertall for erstatning, men måtte skuffet konstatere at det ikke gikk slik. Senterpartiet ønsket at alle skulle få en billighetserstatning på 70 000 kroner, noe partiet også vil fremme som forslag når saken skal opp i Stortinget.
