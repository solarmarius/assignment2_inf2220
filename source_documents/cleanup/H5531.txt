
1.2.2002
RVs landsstyret hilser de streikende sykepleierne: Hold motet oppe søstre
- Sykepleierne er ute i en meget viktig og tøff streik. Det er bare å bøye seg i støvet for Norsk Sykepleierforbund, som grep dagen og startet aksjonen på et strategisk riktig tidspunkt, sier Berit Mortensen i Rød Valgallianses landsstyre som fredag kveld vedtok en støtteuttalelse.
I høringsdokumentet om sykehusreforemen for ett år siden nevnte helseminister Tønne at import av sykepleiere fra lavkostland som Polen og Filippinene skal løse sykepleiermangelen. - Sett fra arbeidskjøpersynsvinkel er det da logisk at felles tariffavtaler må vekk, sier Mortensen.
Uten felles tariffavtaler vil det utvikle seg store forskjeller, både i arbeidsforhold og lønnsmessig, mellom forskjellige sykehusforetak, mellom store og små byer og mellom landsdeler, heter det i RV-uttalelsen.
Vi trenger å sette fokus på det viktige arbeidet som gjøres for å pleie syke. Dette arbeidet må oppgraderes og verdsettes. Pasientene har krav på omsorg og pleie av kunnskapsrike, omsorgsfulle, opplagte, stolte og glade sykepleiere. Bare slik kan flere tusen sykepleiere mobiliseres tilbake til yrket.
Så da er det bare å gjøre det eneste riktige: Gi sykepleierne det de rettmessig har krav på - et nytt felles avtaleverk der lønnsnivået for statsansatte er lagt til grunn.
Inntil det kravet er innfridd, er RVs hilsen til sykepleierne:
Hold motet oppe søstre!
Om tvilen står på lur
Vi kommer dit vi ønsker
Dersom ingen av oss snur.
Søsterlig hilsen fra Landstyret i Rød Valgallianse
