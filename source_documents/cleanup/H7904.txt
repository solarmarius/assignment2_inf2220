
12.10.2003
SP
Uttalelse fra Senterpartiets landsstyremøte på Vettre i Asker 11. og 12. oktober 2003
Hold løftene!
Kommuneøkonomien må styrkes. Kommunene må settes i stand til å gi ungene våre en ordentlig skole og våre eldre en verdig alderdom. Senterpartiet vil foreslå en opptrappingsplan som går over flere år for å rette opp den økonomiske ubalansen vi nå ser i kommunene. For 2004 vil vi kreve nok penger til gjennomføring av statlige reformer som barnehageforliket, introduksjonslov for innvandrere, psykiatri- og rusreform. Det er ikke akseptabelt at disse reformene skal finansieres innenfor kommunenes allerede knappe rammer. Kommunene må også settes i stand til å håndtere nye pleieoppgaver som følge av at pasientene skrives ut tidligere fra sykehusene.
Trylleordene "skole og eldreomsorg" fra valgkampen får en bismak når forslaget til statsbudsjett er kjent. Både effektene av omleggingen inntektssystemet og regjeringas forslag til ramme for kommunesektoren gir desverre nedbygging av skoletilbud og eldreomsorg i utkantkommunene.
Regjeringen trosser Stortingets pålegg fra i vår om å styrke kommunene med ytterligere 1,75 milliarder. Regjeringen følger ikke opp Stortingets klare forutsetning om at gjennomføringen av barnehagereformen skal fullfinansieres med statlige midler. Regningen skyves over på kommunene. Kostnadene på 2,8 mrd skal derfor også dekkes innenfor den samme knappe rammen. En Regjering som på denne måten undergraver målsetningene for kommunal velferd, holder Stortinget og folket for narr.
Regjeringen har brukt sommeren og valgkampen til å love tidenes løft for kommunene. Alle lokalpolitikere som hadde håpet på et pusterom sitter nå svært fortvilet tilbake. Senterpartiets tillitsvalgte på alle plan skal være aktive pådrivere for at løftene fra valgkampen følges opp.
