
Fredag 18. mars 1994
KrF-nestleder Valgerd Svarstad Haugland:
FAMILIEPOLITIKKEN - EN IDEOLOGISK ARENA
-En kristendemokratisk familiepolitikk vil legge til rette for reell valgfrihet til å velge utearbeid eller hjemmearbeid etter eget ønske, mens en sosialdemokratisk familie-politikk bare går ut på å legge til rette for valgfrihet til å velge utearbeid. Det er på disse to familiepolitiske hovedmodellene som vil møtes på den ideologiske arena utover i 1990-årene. Det sa Kristelig Folkepartis nestleder Valgerd Svarstad Haugland da hun holdt det politiske hovedforedraget under KrFs landsstyremøte i Oslo fredag.
Valgerd Svarstad Haugland viste til hvordan samfunnets støtteordninger til barnefamiliene så og si utelukkende favoriserer de familiene der begge ønsket å være utarbeidende. Hun understreket at denne prioriteringen fra det offentliges side også gjenspeiler et ideologisk valg.
Hun tok avstand fra en problemstilling der man spør om familien er i stand til å ivareta sitt grunnleggende oppdrageransvar, og viste til at historien knapt kjenner noe realistisk alternativ til familien.
-Spørsmålet kan derfor ikke bli om vi skal skifte ut familien som grunnleggende oppdragerinstans i samfunnet, men hvordan vi skal få familien til å fungere best mulig som et oppdragermiljø for barn og unge. Mediepåvirkningen og institusjonaliseringen av omsorg og oppdragelse er blitt et markert trekk ved barnas oppdragelse, sa Valgerd Svarstad Haugland. Hun mente den sosialdemokratiske familiepolitikken forsterket denne tendensen.
KrF-nestlederen understreket betydningen av kampen for likelønn som familie-politisk virkemiddel. -Det vil være et langt steg mot bedre fordeling av omsorgs-oppgavene i hjemmet og yrkeslivet dersom menn og kvinner lå på samme lønnsnivå, sa Valgerd Svarstad Haugland. Hun sa også at hun var redd forslag fra enkelte innen Husmorforbundet om husmorlønn ville virke mot en slik hensikt.
-Husarbeidet er en felles oppgave for de som bor i husholdningen, og jeg synes ikke det er riktig at staten skal betale lønn for det som mann, kone og barn bør ha et felles ansvar for. Økonomisk støtte til familiene må være knyttet til barneomsorg, og ikke til generelt husarbeid, sa Valgerd Svarstad Haugland til KrFs landsstyremøte fredag.
