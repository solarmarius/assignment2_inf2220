
Dato: 24. januar 2006
Energipolitisk talsmann i FrP, Ketil Solvik-Olsen
- Krever 2 mrd til strømnettet
FrPs energipolitiske talsmann Ketil Solvik-Olsen krever konkrete tiltak fra regjeringen for å utbedre strømnettet. Han mener energiministerens løfter ikke følges opp med bevilgninger.
Energiminister Odd Roger Enoksen lovet i helgen at Statnett skulle ruste opp strømnettet, slik at flere alvorlige strømbrudd kan unngås. - Lovnader er vel og bra, men regjeringen har vært fullstendig passive i forhold til å bevilge konkrete midler til Statnett, sier Ketil Solvik-Olsen.
Han ber nå om en skriftlig redegjørelse fra energiministeren om hvilke konkrete tiltak han vil foreta seg. - Jeg vil holde Enoksen ansvarlig for sine løfter om å ruste opp strømnettet, og forventer at han gir et positivt svar på min henvendelse. Foreløpig har ikke Statnett fått garantier fra regjeringen om ny kapital for å sikre utbedringer.
- Det koster penger å utbedre hovedstrømnettet. Statnett har for lang tid siden søkt om å få tilført 2 milliarder kroner i 2006, slik at de kan iverksette flere nødvendige investeringsprosjekter. Dette hadde FrP med i vårt alternative statsbudsjett for 2006, men regjeringen har vendt det døve øret til. Nå risikerer Statnett å måtte låne penger til høyere rente i markedet. Det gir utslag i høyere nettleie til norske strømkunder. Det må vi unngå, sier Solvik-Olsen
- Jeg er svært bekymret over forsyningssikkerheten i Norge. Landet har en svak kraftbalanse ved lite nedbør, og nå blir vi minnet om at overføringsnettet ikke er tilfredsstillende en rekke steder. En sikker kraftforsyning må være av høyeste prioritet for myndighetene, krever Solvik-Olsen.
