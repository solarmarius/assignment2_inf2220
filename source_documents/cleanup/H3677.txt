
30.03.01
Øystein Djupedal, nestleder:
Sosialistisk Venstrepartis Pressetjeneste
Microsoft trenger utfordrere!
96 prosent av pc-brukerne i offentlig sektor benytter Microsoft Word som tekstbehandler. I praksis har vi en monopolsituasjon, hvor offentlige og private programvarebrukere betaler for mye for programmer som er for dårlige.
Det offentlige må ta sitt ansvar, som en stor kunde og som regulator, og sørge for at det blir større konkurranse på dette markedet. Det kan de gjøre gjennom å satse på såkalt åpen programvare, sier Øystein Djupedal.
Statskonsult lansert i går en rapport hvor det anbefales en rekke tiltak det offentlige bør gjennomføre for å bidra til dette. Det hilser SV velkommen og partiet vil kreve at regjeringen legger fram en handlingsplan for å gjennomføre dette i praksis.
Det er lett å være enig om intensjonene, men det er på høy tid at vi kommer over fra prat til praksis. For eksempel må vi få åpen programvare inn som en naturlig del av opplæringen i skolen og øvrig utdanningssystem, mener Djupedal.
Innenfor offentlig sektor bør man dessuten kreve at all infrastruktur skal benytte åpne standarder, for eksempel gjelder dette i forhold til satsingen på digitale sertifikater.
Med denne typen tiltak kan det offentlige bidra til at alternativene til Microsoft tar det siste skrittet som er nødvendig for å kunne skape reell konkurranse. Det vil bety lavere kostnader for alle IT-brukere og bedre programmer  også fra Microsoft, sier Øystein Djupedal
