
Pressemelding 27.august 1993
KrFs Stortingskandidat i Sør-Trøndelag, Ola T.Lånke:
LINDRING ALTERNATIV TIL AKTIV DØDSHJELP
Smerter i livets sluttfase må ikke møtes med aktiv dødshjelp. Omsorg og lindrende behandling er bedre alternativer, og tilfører livet kvaliteter og verdier som vi idag gjemmer bort. Døden er en naturlig del av livet, sa Ola T.Lånke, Kristelig Folkepartis Stortingskandidat i Sør-Trøndelag, på en pressekonferanse i Trondheim i forbindelse med avslutningen av partiets valgkampturne med Hurtigruta.
Det dukker med jevne mellomrom opp debatter omkring aktiv dødshjelp. I Nederland varierer overslaget over antall tilfeller av aktiv dødshjelp mellom 3.000 og 12.000 i året. Aktiv dødshjelp er særlig utbredt ved sykdommer som AIDS og kreft. Det er overraskende at de nederlandske lovregler er omtrent som de norske. Vi har derfor ingen garanti for at Norge ikke får en tilsvarende utvikling som Nederland, sa Lånke.
Kristelig Folkeparti vil verne om livet fra unnfangelse til en naturlig død. Aktiv dødshjelp er å ta liv, og KrF vil stå vakt om lovgivningen i Norge som ikke tillater aktiv dødshjelp, sa Lånke.
Lånke mener en sterkere satsing på lindrende behandling vil imøtekomme et behov hos døende og pårørende. Den Norske Kreftforening fortjener ros for sin foregangsrolle i arbeidet med å etablere en avdeling for lindrende behandling på Regionsykehuset i Trondheim. Kreftforeningen er et godt eksempel på den viktige rollen private organisasjoner har innen helse- og omsorgssektoren. Kristelig Folkeparti mener det offentlige nå må følge opp med å sette i gang og videreføre egne avdelinger på regionsykehusene og kompetansesentra for skolering og rådgivning overfor helsepersonell. Dette er tiltak som kan bedre omsorgen i livets sluttfase, sa Ola T.Lånke.
