
Stortinget, 18. mai 2001
Trond Helleland
Misvisende i Dagsavisen
Dagsavisens oppslag om barnehagepriser i kommunene 18. mai er grovt villedende.
I følge Dagsavisen lønner det seg ikke for en familie med lav inntekt å bo i Høyre-styrte kommuner. Avisen har bare sett på prisøkningen fra januar 2000 til januar 2001, og sett bort fra at det enkle faktum at en familie med inntekt under 100 000 pr januar i år i snitt må betale ca 8 000 kr mer i året for en barnehageplass i en Arbeiderparti-kommune enn i enn Høyre-kommune. For familier med inntekt under 250 000 kr er prisene i snitt ca 2 400 kr høyere i Arbeiderparti-kommunene. Høyre har lokalt lagt vekt på en sosial profil i barnehagepolitikken, med rimelige plasser for de med lavest inntekt. F. eks. koster en barnehageplass i Oslo bare 800 kr måneden for familier med under 100 000 kr i inntekt.
Det er ikke regnefeil slik Dagsavisen påstår, men ulike sammenligningstidspunkt som ligger til grunn for forskjellige tall for prisutviklingen i den oversikten som ble omtalt i NRK 5. mai, og den oversikten Kommunal Rapport presenterte 16. mai. I det første tilfellet ble prissammenligningen gjort fra august 2000 til januar 2001, i det andre tilfellet fra januar 2000 til januar 2001. Dette har gått klart frem av de oversikter vi har utarbeidet. Jeg vil fastholde at prisøkningen fra august til januar er spesielt interessant, fordi denne kom etter at Stortingsflertallet vedtok et budsjett som i følge Regjeringen ville legge til rette for lavere barnehagepriser. Likevel økte prisene. I budsjettet for 2001 foreslo Høyre 275 mill kr i økte bevilgninger til statstilskuddet til barnehagene utover Regjeringens forslag.
Jeg er glad for at Regjeringen nå ser at statsbudsjettet var for dårlig på barnehageområdet, og at det i revidert er foreslått å øke statstilskuddet til barnehagene. Denne økningen skyldes imidlertid ikke at Regjeringen har funnet rom for å øke den samlede barnehagebevilgningen. Det er fordi utbyggingen av nye plasser går for sent, slik at det vil bli etablert 6 000 færre nye plasser i år enn tidligere forutsatt, at Regjeringen har funnet rom for å øke satsen for statstilskuddet. Lavere utbyggingstakt svekker muligheten for å nå målet om full behovsdekning i løpet av 2003. Høyre vil vurdere å øke statstilskuddet utover det Regjeringen har foreslått. 
Problemet med høy foreldrebetaling er særlig markert i de private barnehagene. Disse sliter med ulik praksis i kommunene når det gjelder tildeling av kommunal støtte. Skal vi sikre lavere priser og full behovsdekning, må kommunene fratas sitt ansvar for å finansiere barnehagene. I dagens system kan økt statstilskudd like gjerne føre til at kommunene reduserer sine tilskudd, som til lavere priser. Høyre vil samle statstilskuddet og den kommunale støtten i en statlig stykkpris som er høyere enn det samlede offentlige støttenivået i dag, og som følger barnet til den barnehagen foreldrene velger, enten den er drevet av private eller kommunen. Det vil sikre likebehandling av private og kommunale tilbud, og legge til rette for økt utbygging av barnehageplasser i privat regi, slik vil kan få full behovsdekning med plass i barnehage til alle som ønsker det.
