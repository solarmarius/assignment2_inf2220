
Tirsdag 9. februar 1993
KrFs ordførere og varaordførere i Østfold:
SAMORDNING AV SAMFERDSELSPOLITIKKEN
Ordførere og varaordførere fra Kristelig Folkeparti i Østfold oppfordrer talsmenn for de ulike partiene og regionene til å samordne de samferdselspolitiske utspillene sine, slik at ikke fylket mister muligheter som kan gi bedre kommunikasjon og sikre nye arbeidsplasser fordi man ikke blir enige. Saker som utbygging av E-18, utbedr-ing av jernbanenettet og plassering av en sentralhavn i Østfold er saker som krever samordning av synspunktene, understreker de fem ordførerne og to varaordførerne fra KrF i Østfold.
KrF-ordførerne og varaordførerne mener det ikke kan være tvil om at en utbygging av
E-18 vil være helt påkrevet i nærmeste framtid. De viser til den opprustingen som er gjort på svensk side av grensen, og til at det er en langt større del av godstrafikken som passerer grensen på E-18 ved Ørje enn på Riksvei 2 ved Kongsberg. Det er imidlertid viktig at fylkespolitikerne kommer opp med en felles løsning, og ikke lar seg forlede til ørkesløse trasévalgdiskusjoner, understreker de.
I spørsmålet om sentralhavn, oppfordrer de fylkestinget til snarest å gjøre om sitt vedtak der alle fire havnene i Østfold skal ha sin del av "kaka". Det vil kun nedføre at sentralhavnen i hvertfall ikke blir lagt til Østfold, understreker de. Derfor er det viktig at Østfold-politikerne samler seg om ett alternativ når det gjelder plassering av sentralhavn.
KrF-ordførerne og varaordførerne går også inn for at det kommer intercity-bane til Østfold-byene. De støtter forslaget om en tunnelløsning gjennom Moss, og advarer Fredrikstad mot å stå fast på sin motstand mot et dobbeltspor gjennom Fredrikstad. Dette vil kunne torpedere hele jernbaneprosjektet, påpeker de.
Det er med tilfredshet man registrerer at KrFs forslag fra 1984 om å åpne Rygge Lufthavn for sivil trafikk, nå igjen er blitt aktualisert, nå som de sikkerhetsmessige innvendingene ikke lenger er like aktuelle.
Det er ordførerne i Askim, Onsøy, Råde, Rømskog og Skiptvet, og varaordførerne i Aremark og Marker som sier dette, i forbindelse med et møte med stortingsrepresentant Odd Holten.
