
Dato: 16.03.04
Stortingsrepresentant Jan Arild Ellingsen 2. nestleder i Justiskomiteen
Ny offensiv mot kriminalitet
Fremskrittspartiet har nå sett seg lei på regjeringens handlingslammelse innen justispolitikken og fremmer en rekke forslag for å få en mer effektiv og målrettet kriminalitetsbekjempelse. Partiet vil nå rette skytset spesielt mot to grupper; ungdomskriminelle og gjenganger kriminelle.
Fremskrittspartiets justispolitiske talsmann vil mandag formelt fremme et forslag om en mer målrettet og helhetlig kriminalitetsbekjempelse i atten punkter.
- Fremskrittspartiet konstaterer at ingen andre partier ønsker å styrke justissektoren ressursmessig, derfor må man målrette og effektivisere innsatsen langt mer enn i dag, sier Ellingsen.
Forslaget som legges frem ber om at man klart skal prioritere kampen mot ungdomskriminalitet og i tillegg ønsker man å få bukt med gjengangerne. Oppskriften er at man skal ha en helhetlig og massiv innsats og prioritering av disse to gruppene fra både politi, domstoler og kriminalomsorg, samt en bedre oppfølging av vanekriminelle med rusproblemer. Fremskrittspartiet vil også gi politiet flere virkemidler i kampen mot kriminalitet. Bruk av såkalte utradisjonelle etterforskningsmetoder som avlytting og provokasjon overfor gjengangerkriminelle som er dømt for mer en tre straffbare handlinger innenfor en tiårs periode, er ett av punktene.
Ellingsen mener at når man ikke får midler til å kunne oppnå de ambisjoner som Justiskomiteen selv ønsker, må man tørre å prioritere. - Vi ønsker at man nå prioriterer der man får mest effekt av innsatsen. Det er en kjensgjerning at rundt 10-20 % av de kriminelle står for over 60 % av all kriminalitet, samtidig er det avgjørende å unngå rekruttering til kriminaliteten miljøer, sier Ellingsen.
Ellingsen viser til suksessen hvor man ved "innbruddshøytider" som påske, sørget for å innkalle gjengangere til soning. - Ved en massiv innsats her vet vi av erfaring at man raskt får god effekt. Spesielt vil man få redusert den typiske hverdagskriminaliteten som rammer folk flest sier, avslutter Ellingsen
