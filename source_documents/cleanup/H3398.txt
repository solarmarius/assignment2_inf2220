
12. mars 2001
Kristelig Folkeparti utfordrer:
Øk barnehagebevilgningene nå!
Kristelig Folkeparti utfordrer Arbeiderpartiet til allerede i revidert nasjonalbudsjett nå i vår å foreslå tiltak som får barnehageprisene i den retning de skal, nedover.
- Kristelig Folkepartis mål i barnehagepolitikken er full dekning og rimeligere priser, sier May Helen Molvær Grimstad, leder i Stortingets familiekomitè. Regjeringens "budsjettlekkasje" fra Halvorsbøle i dag, om gratis kjernetid i barnehage, er et fint ønske, som vi riktignok ikke har fått noen prislapp for. For de småbarnsforeldrene som i dag mangler barnehageplass, er det nå først og fremst viktig å få en plass, med en akseptabel foreldrebetaling, sier hun. - Fjerning av barnehagekøene er for disse viktigere enn gratis kjernetid. Vi støtter ønsket om reduksjon i foreldresatsene, og håper det ikke fra AP-regjeringens side kun er ment som en fjern fremtidsvisjon. Barnehageprisene bør gå ned nå, uttaler Molvær Grimstad.
Regjeringen lover 4 gratis barnehagetimer til alle. Samtidig viser undersøkelser at 7 av 10 norske kommuner nå øker foreldresatsene på barnehage. Det rimer dårlig med Stortingets og regjeringens ønsker om lavere barnehagepriser. Hva vil regjeringen gjøre nå? Er det først om noen år AP vil gi familiene lavere barnehagepriser? May Helen Molvær Grimstad vil i onsdagens spørretime utfordre barne- og familieministeren.
Kristelig Folkeparti har to mål for barnehagepolitikken fremover; full barnehagedekning, lavere barnehagepriser. Sentrumsregjeringens barnehagemelding viste veien for å nå disse målene. Stortinget sluttet seg til hovedtrekkene. Nå øker imidlertid kommunene barnehageprisene. Utviklingen går i helt gal retning. KrF ønsker å stoppe dette, uttaler Molvær Grimstad.
