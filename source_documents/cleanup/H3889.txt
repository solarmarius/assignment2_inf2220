
6.10.2000
Johan J. Jakobsen
Pressemelding fra
REGJERINGEN UTEN TROVERDIGHET I MILJØPOLITIKKEN
Regjeringen fremstår nå uten troverdighet i miljøpolitikken, sier stortingsrepresentant Johan J. Jakobsen i en kommentar til at Naturkraft har fått økt sine utslipp av CO2 med 2 millioner tonn i året. Regjeringens vedtak vil dermed øke de norske utslippene av CO2, stikk i strid med det Norge har forpliktet seg til i Kyoto-avtalen.
I løpet av noen få dager har Ap vist sitt sanne ansikt i miljøpolitikken. I statsbudsjettet foreslås det store kutt i satsingen til alternativ fornybar energi, kollektivtrafikken blir dyrere. Regjeringen har lagt fram en Nasjonal Transportplan for de neste ti årene som i alt for liten grad tar miljøproblemene i byene på alvor. Når Regjeringen i dag i tillegg opphever kravet om rensing av CO2-utslippene, står Regjeringen igjen uten troverdighet i miljøpolitikken, sier Jakobsen.
Jakobsen viser også til at Regjeringens gasskraftvedtak vil gjøre de kommende budsjettforhandlingene i Stortinget vanskeligere.
