
26. april. 2001
Pressemelding fra Ivar Østberg, stortingsrepresentant for Troms KrF
Brüssel pålegger Nord-Norge passasjeravgift
Det får være grenser for hvor mye Brussel skal bestemme! Finansministeren sier at fritaket på passasjeravgift for de nordligste fylkene er i strid med statsstøtteregelverket. Dette ved å henvise til ESA, EFTAs overvåkingsorgan. Dette kan vi ikke akseptere og bør nå vurdere å prøve fortolkningen for EFTA-domstolen, eller avvikle hele passasjeravgiften på fly. Dette sier Stortingsrepresentant Ivar Østberg (KrF).
Bakgrunnen for spørsmålet er at det fra 1. april også ble innført passasjeravgift for flygninger mellom Tromsø/Bodø og Sør-Norge. Flybilletter til/fra Nord-Norge er allerede meget dyre og passasjeravgiften kommer på toppen. Jeg skrev derfor et spørsmål til Finansminister Karl Erik Schøtt-Pedersen om det er mulig å endre passasjeravgiften innenfor EØS-regelverket, og unnta flygninger innen og til eller fra Nord-Norge. Det er altså dette han gir et negativt svar på. Jeg er skuffet over finansministerens passive holdning til dette viktige spørsmålet.
Finansministeren skriver videre at det i henhold til regelverket kan det være mulig å gi statsstøtte av sosial karakter. Støtten kan imidlertid bare gis til forbrukere, ikke til bedrifter. Ettersom fritaket for passasjeravgift gjelder både privatpersoner og bedrifter, legger ESA til grunn at fritaket er i strid med statsstøttereglene. Finansminister Schøtt-Pedersen påpeker videre at dette viser at Regjeringen har gått for langt i utformingen av fritaket for Nord-Norge. En ytterligere utvidelse av dette fritaket kan han derfor ikke stille i utsikt.
Dette svaret er del av et mønster der en stadig får nye regler fra EU som Norge må akseptere.
Jeg mener vi nå må vurdere å prøve fortolkningen for EFTA-domstolen, eller avvikle hele passasjeravgiften på fly. Dette sier Stortingsrepresentant Ivar Østberg (KrF).
