
Gardermoen, 30. september 2001
Følg opp Sårbarhetsutvalget nå!
Etter terroraksjonen i USA krever Venstres landsstyre fortgang i arbeidet med oppfølging av Sårbarhetsutvalgets innstilling. Utvalgets arbeid må føre til tiltak som reduserer det norske samfunnets sårbarhet overfor terrorisme og andre krisesituasjoner. Venstre vil ha en åpen debatt omkring de nye truslene mot Norges sikkerhet og mot verdenssamfunnet. Landets borgere har krav på å kjenne til de trusler som finnes. Usikkerhet skaper ofte den sørste frykten.
Kampen mot terror krever bl.a. en styrking av nasjonal og internasjonal etterforskning og etterretning. Tiltak må nøye vurderes slik at grunnleggende rettsinstitusjoner og tunge personvernhensyn ivaretas.
Venstres landsstyre deler den avsky overfor terroren i USA som nå er mobilisert på tvers av verdensdeler og religioner.
Eventuelle militære aksjoner etter terroren i USA må rette seg direkte mot de individer og grupper som stod bak. Kampen mot terrorisme må ikke føre til at flere uskyldige rammes. Venstre ser positivt på mobiliseringen mot terror og vil understreke viktigheten av FNs rolle. Under enhver omstendighet må hjelpetiltak fremmes for å unngå en humanitær katastrofe i Afghanistan. Det samme gjelder arbeidet for å unngå en polarisering mellom Vesten og Islam.
