
5.3.2003
SV
Ingvild Vaggen Malvik, stortingsrepresentant
- Kom til oss, Steensnæs!
Ap med Sylvia Brustad presenterte i dag et forslag om å legge tre milliarder på bordet til et statlig til et statlig investeringsselskap for bygging av infrastruktur til naturgass. Aps hovedargumentasjon er at de vil tilrettelegge for langsiktige industriarbeidsplasser. Stortingsrepresentant for SV og medlem av energi- og miljøkomiteen, Vaggen Malvik reagerer sterkt på dette forslaget.
Vi vil gjerne bidra til å bevare industriarbeidsplasser, eksempelvis på Grenland, men å satse 3 milliarder kroner er uansvarlig og i feil retning, sier SVs Ingvild Vaggen Malvik. -Vi inviterer Regjeringa til å samarbeide med oss for å få ned regninga for staten, slik at vi i stedet kan bruke mer penger på langt mer varige arbeidsplasser som er basert på fornybare ressurser.
SV mener at innføring av et pliktig grønt sertifikatmarked for fornybar energi vil bidra til å utløse mange nye jobber innenfor både bioenergi, vindkraft og småskala vannkraft. Men i tillegg bør bevilgningen til forskning og utvikling av mer umodne teknologier for produksjon av ny fornybar energi, som for eksempel vannmøller, økes betraktelig. Vaggen Malvik inviterer derfor Regjeringa til et samarbeid om den såkalte Gassmeldinga, St. meld. nr. 9.
- Et samarbeid med SV vil gi langt mer framtidsretta arbeidsplasser, og gi en bedre miljøpolitikk, avslutter Vaggen Malvik.
