
6.11.2005
Senterungdommen
Fuglum gjenvalgt som leder for Senterungdommen
Erlend Fuglum (27) fra Grong ble gjenvalgt som leder for Senterungdommen på organisasjonens landsmøte på Elverum i helga.
I sin tale til møtet gikk Fuglum til frontalangrep på Frp. - For alle ungdommer som ønsker å bygge seg en framtid i bygdenorge er Fremskrittspartiet fiende nummer en. Problemet med FrPs politikk er helheten - og det er alle sakene de aldri snakker om når de er på frierferd i distriktene, sa ungdomslederen og ramset opp: - Fremskrittspartiet har gått i bresjen for å fjerne bevilgningene til kommunale næringsfond og regional næringsutvikling, Frp har foreslått å fjerne støtten til utkantbutikker, de vil avvikle jordbruksavtalen og fjerne importvernet, Frp mener kommunene har nok penger og Frp er betenkt over den desentraliserte høyskolestruktur.
- Frps politikk er en politikk for avfolking av bygdenorge. Derfor er Frp vår fiende nummer én, sa Fuglum til stormende applaus fra landsmøtet.
