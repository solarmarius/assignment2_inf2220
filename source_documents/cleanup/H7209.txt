
30.06.2003
Arbeiderpartiets leder Jens Stoltenberg
- Pinlig tilbaketog fra Regjeringen
- Regjeringen foretar et pinlig tilbaketog når de i dag plutselig snur i spørsmålet om aktivitetsnivå ved sykehusene. Snuoperasjonen er selvfølgelig gledelig for pasientene, men det er alvorlig og pinlig at Regjeringen har skapt unødvendig rot og usikkerhet rundt hva den egentlig mener, sier Arbeiderpartiets leder Jens Stoltenberg.
Fredag sendte Regjeringen ut et rundskriv som pålegger sykehusene å redusere pasientbehandlingen ved sykehusene. I dag forsvarte finansminister Per Kristian Foss helseministerens avgjørelse på en pressekonferanse. Mindre enn tre timer senere innkaller statssekretæren i Helsedepartementet til en ny pressekonferanse, hvor det blir gjort kjent at Regjeringen plutselig snur og sender ut et nytt brev til helseforetakene.
- Dette skaper full forvirring og kaos. Hvilket brev er det som egentlig gjelder, spør Stoltenberg.
Stoltenberg mener situasjonen Regjeringen har skapt er dobbelt ille, fordi dette både går ut over pasientene og de ansatte. - Når sykehusene blir pålagt å behandle færre pasienter, rammer det de som venter på behandling, og det skaper usikkerhet for syke mennesker. Når 100.000 ansatte ved sykehusene, som har gjort en kjempejobb med å redusere helsekøene, plutselig får beskjed om å gjøre en dårligere jobb, virker det totalt demotiverende for de ansatte, sier Stoltenberg. Han minner om at Arbeiderpartiet advarte mot denne situasjonen og la inn 530 millioner ekstra i sitt alternative budsjett for å kunne følge opp helsereformen forsvarlig.
- Nå må Regjeringen rydde opp i kaoset den har skapt. Regjeringen må straks trekke tilbake rundskrivet som pålegger sykehusene å redusere pasientbehandlingen. Dernest må de gi klar beskjed til sykehusene om at de skal fortsette å behandle like mange pasienter som før, krever Stoltenberg.
