
15.05.2003
SV
Heikki Holmås
- Regjeringen løper enda lengre vekk fra strømløftene
- Statsråd Steensnæs sine uttalelser om at alle som trengte hjelp skulle få det på sosialkontoret, er ikke verdt noe som helst. Regjeringen tar nå tilbake pengene som skulle gå til økte sosialutgifter i kommunene, sier SVs Heikki Holmås.
I vår bevilget Stortinget 130 millioner kroner ekstra for å dekke kommunenes økte sosialutgifter - i mot regjeringens stemmer. Bare i første kvartal har sosialkontorene utbetalt 122 millioner kroner til folks strømregninger. - Når Regjeringen nå foreslår å kutte 30 millioner, blir det mindre enn ingenting igjen til å dekke strømutgiftene
for den dyre vinterregningen som folk må betale i andre kvartal, sier SV-representanten.
- Regjeringen tar også bostøtten fra 12 000 barnefamilier som trenger det sårt, fortsetter Holmås.
Stortinget vedtok at inntektsgrensen, som angir hvor mye en barnefamilie kan tjene før de mister bostøtten, skulle økes med 30 000 kroner i forhold til i fjor.
- Regjeringen tar nå de avsatte 120 millionene fra de fattige barnefamiliene. SV mener at barnefamilier med lav inntekt har behov for et varig inntektsløft i forbindelse med strømprisøkningene i vinter, dette spolerer regjeringen, avslutter Heikki Holmås.
