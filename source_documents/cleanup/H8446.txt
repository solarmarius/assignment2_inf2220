
Dato: 9. juni 2004
Stortingsrepresentant Ulf Erik Knudsen (FrP)
- Uaktuelt å øke NRK-lisensen
Mediepolitisk talsmann i FrP, Ulf Erik Knudsen, mener det er uaktuelt å øke NRK-lisensen. - Med over 3 milliarder i årlige budsjetter har NRK nok fra før, sier Knudsen. Han er prinsipielt imot at folk skal tvinges til å betale for noe de kanskje ikke bruker.
Det er i VG i dag at kringkastingssjef John G. Bernander går ut og krever en økning i NRK-lisensen til 2005,- kroner. Økningen skal finansiere mer barne-TV på NRK2 og digitalisering av sendingene.
- Dette viser hvor håpløs hele lisenssystemet er. Nå skal altså alle med en radio eller et TV-apparat i landet måtte betale mer i lisens for at NRK skal sende mer barne-TV på NRK2, sier Knudsen. Han mener det heller ville være riktig om enten NRK ble reklamefinansiert, eller tok inn seerbetaling som andre betalingskanaler i Norge.
Knudsen minner og om at NRK har over 3 milliarder i budsjett og nesten 3000 ansatte. - Det er et betydelig innsparingspotensial kanalen, og jeg kan godt peke på programposter som NRK kunne spart litt på, for å eventuelt ha råd til å sende mer barne-TV.
Fremskrittspartiet advarte tidligere i år mot den digitaliseringen av kanaltilbudet som Stortingsflertallet la opp til. - FrP var imot et digitalt bakkenettverk nettopp fordi det betyr økte utgifter til TV for folk flest uten at de får et skikkelig tilbud, forklarer Knudsen. Han viser til at Sverige har svært dårlige erfaringer med sitt digitale bakkenettverk. - Det er rett og slett blitt en gedigen flopp, men nå skal det altså koste oss mer i lisens, konstaterer Knudsen.
Ulf Erik Knudsen mener Stortinget snart må bestemme seg for hva de vil med NRK. Han reagerer på at samtidig som lisensen stadig øker, så åpnes det mer og mer for at NRK kan hente finansiering fra kommersielle aktører. - Dette ødelegger for de andre kanalene som ikke får lisenspenger i det hele tatt, avslutter Knudsen.
