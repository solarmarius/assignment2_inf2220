
3.11.99:
Tor Nymo,
Pressemelding fra
NORSKE OPPDRETTSSELSKAP KAN OVERTA HYDRO SEAFOOD ASA
Nei, dette medfører ikke riktighet, sa statsråd Angelsen i spørretimen i dag, som svar på stortingsrepresentant Tor Nymos spørsmål om det medførte riktighet at fiskeridepartementets høringsforslag om at ingen, som hovedregel, skal kunne kontrollere mer enn 15% av de tildelte konsesjonene til oppdrett av laks og ørret, vil føre til at større norske oppdrettsselskap og utenlandske eide selskap som er etablert i norsk oppdrett vanskelig kan overta Hydro Seafood ASA.
Denne avklaringen er jeg svært glad for sier Nymo, som er tilfreds med forslaget om eierbegrensninger i oppdrettsnæringen. I sitt svar sa fiskeriministeren videre at konsesjons­ordningen og andre reguleringer av næringen har vært en viktig forutsetning for den lønnsomme veksten som har vært, og som har gjort det interessant å investere i oppdrettsnæringen.
Nymo sier at han er fornøyd med at regjeringen ettertrykkelig slår fast at vi bør ha regler som forhindrer at reguleringssystemet medfører at eksklusive rettigheter til norskekysten kan bli samlet hos et fåtall utøvere, og som kan hindre effektiv konkurranse mellom produsentene av laks.
På et tilleggsspørsmål fra Nymo om statsrådens vurdering av når det er grunnlag for tildeling av nye konsesjoner i næringa, svarte Angelsen at fremdriften i dette arbeidet nødvendigvis måtte skje i forhold til utviklingen i markedet. Han ville imidlertid begynne arbeidet med tildeling av nye konsesjoner allerede neste år, i nært samarbeid med næringen.
