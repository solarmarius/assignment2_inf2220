
torsdag 11. januar 2001 10:41:16
Opplevelsesbedrifter fritas for moms:
- Viktig Venstre-seier for reiselivet
Småskala opplevelsesbedrifter skal også i fremtiden være fritatt for moms, i likhet med reiselivet for øvrig. Det har Venstre og de andre sentrumspartiene nå kommet til enighet med Arbeiderpartiet om. Det er bedrifter som tilbyr bl. a. rafting, brevandring, kanopadling og ridning som dermed omfattes av momsfritaket, noe Ap-regjeringen tidligere har trukket sterkt i tvil.
- Venstre ser på reiseliv som en viktig framtidsnæring i Norge. Jeg er svært glad for at vi kan gi en drahjelp til alle de små bedriftene i denne delen av reiselivet, sier Venstres leder og tidligere næringsminister Lars Sponheim, som har forhandlet med Ap om saken på vegne av sentrumspartiene.
Regjeringen foreslo i sitt forslag til statsbudsjett både moms på reiseliv, en ekstra arbeidsgiveravgift på 1,5 % og kutt i bevilgningene til Norges-profilering i utlandet. - Dette kunne ha blitt dramatisk for reiseliv og lokalsamfunn mange steder i landet, sier Lars Sponheim, og viser til at Venstre og sentrum nå har forhindret samtlige av disse forslagene.
- Jeg håper de forbedringer vi har fått til på statsbudsjettet, gir grunnlag for ny optimisme i reiselivet over hele landet, sier Sponheim. Dette er spesielt viktig akkurat nå, fordi Norge opplever nedgang i tallet på utenlandske reisende og taper i konkurransen med andre land. Venstre er innstilt på å bidra sammen med næringen til et krafttak for å snu denne utviklingen, sier Lars Sponheim.
