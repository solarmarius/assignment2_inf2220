
Onsdag 21. mai 1997
Stortingsrepresentant Anita Apelthun Sæle (KrF):
SENTRUMSPARTIENE - ET POLITISK TYNGDEPUNKT
-Med den omfattende fellesmerknaden til Langtidsprogrammet, har sentrumspartiene vist at de utgjør et politisk tyngdepunkt, og representerer det eneste realistiske alternativet til Jagland-regjeringen. Fra Kristelig Folkepartis side er det god grunn til å være fornøyd med denne fellesmerknaden. Den er mer omfattende enn de felles-merknadene som førte fram til dannelsen av Syse-regjeringen i 1989. Det sier stortingsrepresentant Anita Apelthun Sæle.
-For KrF er det viktig at sentrumspartiene er enige om å føre en politikk som har fast forankring i vår nasjonale og kristne kulturarv. Det betyr blant annet at man ikke vil være med på å svekke skolens formålsparagraf. Større valgfrihet for småbarnsforeldre, sterkere satsning på helse og omsorg, tryggere gater og en bedre studiefinansiering er også viktige markeringer i denne fellesmerknaden, sier Anita Apelthun Sæle.
-KrF legger stor vekt på at man i fellesmerknaden forplikter seg til å føre en aktiv miljøpolitikk. Nei til gasskraftverk og opprettelse av et energifond for forskning og anvendelse av fornybare energikilder er viktige elementer i dette. Jeg er også glad for at mellompartiene legger fram en omfattende tiltakspakke for små og mellomstore bedrifter. Det er et viktig signal om at mellompartiene er noe mer enn bare "hjertesaks-partiene", og at sentrumsalternativet står for en helhetlig politikk når det gjelder å trygge eksisterende arbeiderplasser, og å skape nye. Opptrapping av bistanden til 1 prosent av brutto nasjonalinntekt, og at menneskerettighetene skal vektlegges sterkere i handelspolitikken er også to områder der sentrum viser mer ryggrad og handlekraft enn den sittende regjering, sier Anita Apelthun Sæle til slutt.
