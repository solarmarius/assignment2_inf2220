
Torsdag 19.januar 1995
Kommunalpolitisk talsmann Ola T. Lånke (KrF) om kommunesammenslåing:
KrF krever at folket høres
-Det må være en klar forutsetning at folket i berørte kommuner får anledning til å uttale seg før deres kommune inngår i en eventuell kommunesammenslåing. En avgjørelse om kommunesammenslåing berører innbyggerne på en slik måte at de også må få ta del i beslutningen. Dette sier KrFs stortingsrepresentant og kommunalpolitisk talsmann Ola T. Lånke.
Lånke reagerer sterkt på at Kommunalministeren dermed allerede i utgangspunktet velger å overhøre hva innbyggerne har å si til sammenslåing.
-Får Gunnar Berge det som han vil, blir innbyggerne bare brikker i et spill mellom regjering og stortingspolitikere som sitter med god avstand til de lokale forhold, sier han.
Berge selv argumenterer med at dårlig oppslutning i folkeavstemningene om kommunesammenslåing som allerede har foregått, viser at få mennesker bryr seg om å si sin mening.
-Problemet er at mange av de berørte i utgangspunktet har den holdningen at politikerne selv gjør som de vil - uansett. Allerede nå må vi politikere si i fra at vi vil lytte til de som blir berørt av en sammenslåing. Kristelig Folkeparti mener at politikerne må respektere resultatet av folkeavstemningene, sier Ola T. Lånke.
