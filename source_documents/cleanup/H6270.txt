
20.10.02
Unge Venstre
Ny EU-debatt nå!
Unge Venstre ser lyst på Europas framtid. De pågående prosesser, eksempelvis innføring av euroen, østutvidelsen og arbeidet med konventet og en fremtidig grunnlov, er tydelige skritt på veien mot et samlet, liberalt Europa. Konventet leder EU i klar føderal retning, og Unge Venstre mener at innføring av et tokammer-system kombinert med parlamentarisme vil være en av løsningene på EUs demokratiske utfordringer. Dette vil sikre innbyggernes demokratiske innflytelse samtidig som det balanserer makten mellom medlemsstatene. Flertallsavgjørelser på alle området kombinert med prinsippet om subsidiaritet er også viktige deler av dette arbeidet.
Unge Venstre vil at Europa skal være aktiv på den globale politiske arena. Det er tvingende nødvendig med liberale samarbeidsalternativer. Unge Venstre vil at EU skal være en pådriver for tilsvarende regionale, demokratiske samarbeidsorganisasjoner i andre deler av verden. EU er et pionérprosjekt i verdenspolitikken, og det er viktig at EU tar ansvaret som følger med dette. EU bør derfor være en pådriver for full frihandel, og må således redusere sine landbruks- og eksportsubsidier og sine importavgifter.
Unge Venstre ønsker å ta del i dette arbeidet. Selv uten et formelt medlemsskap er det ingen tvil om at debatten om Europas fremtid i aller høyeste grad har betydning for Norge, ikke minst fordi Norge allerede forplikter seg til de fleste EU-beslutninger gjennom EØS-avtalen.
Unge Venstre vil ta initiativ til at Europa-debatten kan tas på nytt.
