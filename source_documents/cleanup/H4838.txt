
3. mai 2001
Sverre Myrli
Tilbakeviser påstand fra TV2
Pressemelding fra Sverre Myrli 3. mai 2001, etter innslag i TV2, hvor fjernsynskanalen uriktig hevder at Stortinget har vedtatt å innføre en ny drifstoffavgift som kan kreves inn lokalt.
TV2 sier i sin 21-nyhetssending i kveld 3. mai at Odelstinget nå har vedtatt en ny, lokal avgift på drivstoff i forbindelse med behandling av veiprisingsspørsmål.
-Dette er rett og slett feil. Odelstinget har overhodet ikke vedtatt noen ny drivstoffavgift, sier APs talsmann for saken i Odelstinget, Sverre Myrli
I dag kan kommunene som alternativ til bompengeordninger gå inn for lokale drivstoffavgifter for å finansiere vegutbygging. Dette er imidlertid svært lite utbredt, da kommunene foretrekker bompengeløsninger for å finansiere slike prosjekter. Stortinget har imidlertid tidligere godkjent at Tromsø kommune - som eneste kommune i landet - har innført et slikt system. Dette har vært i virksomhet i flere år.
-Det eneste nye vi har gjort, er at vi åpner for at disse pengene også kan gå til andre lokale transportformål, på linje med midler fra ordinær veiprising. Dette har vi gjort fordi Tromsø kommune har ønsket å bruke dette også til drift av kollektivtrafikk. Jeg anser dette i all hovedsak for å være en Tromsø-sak. Det er slett ingen grunn til å tro at dette blir aktuelt for andre deler av landet. Det vi har vedtatt i kveld, er i hvert fall ikke noe som vil bidra til det, sier Sverre Myrli.
