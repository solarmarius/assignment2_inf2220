
17.11.02
Unn Aarrestad, (Sp)
DISTRIKTSKONTORA ER NRK SIN STYRKE!
Samanslåing av distriktskontora i NRK har vorte ei heit sak, heldigvis. Nå skjer det ei mobilisering i dei distrikta dette vedkjem og i landet elles.
Heile saka er utsett til etter nyttår etter at kulturminister Valgerd Svarstad Haugland har fått vurdert resultatet av samanslåinga mellom Oppland/Hedmark og Nord- og Sør-Trøndelag.
Nå får me verkeleg håpa at oppdragsgivaren til denne evalueringa ikkje legg føringar av noko slag på dei personane som skal utføra oppdraget. Det er likevel klart at tidspunktet for undersøkinga var kjent for NRK på førehand, i fylgje utviklingsredaktør i NRK, Erik Berg-Hansen i eit intervju med tidsskriftet Kringom.
Det blir viktig å lesa evalueringsrapporten med kritiske auge når me veit dette. Det er også grunn til uro at NRK sjølv spelar ei sentral rolle når det gjeld innsamling av materiale. Det kan iallfall reisast prinsipielle spørsmål om graden av uavhengig forsking.
Kringkastingsringen er skeptisk til samanslåingane fordi dei vil svekkja den lokale forankringa NRK har i stor edeler av Distrikts-Norge. Me veit at distriktskontora har mykje å seia for nynorsk og dialektbruk rundt om i landet. I tillegg har dei mykje å seia for rekruttering av journalistar til sentrale stillingar i media.
NRK er ein statskanal me alle er medeigarar i. Det har vore krevjande å byggja ut distriktskontora og det ligg mykje politisk arbeid bakom. Det er merkeleg at styret i NRK nå tek sjansen på å svekkja posisjonen sin i dei fylka dei står sterkast. I andre samanhengar ville ei kvar anna bedrift gjort kva dei kunne for å halda på marknadsposisjonane dei har oppnådd. Det kunne snarare vera grunn til å tru at ei ytterlegare desentralisering er det som skal til for å møta konkurransen frå t.d. nærradioar.
Skal NRK verkeleg skal spara pengar, bør dei fyrst og fremst sjå kritisk på den sentrale organisasjon på Marienlyst. Men som så ofte før viser det seg at det er lettare å kutta til lenger ein kjem frå maktsenteret.
Nå trengst det at Stortinget får drøfta det heile. Når eit styre ikkje har godt nok innsyn i kva eigaren ynskjer, er det rett og rimeleg at generalforsamlinga ved statsråden, grip inn. Det er nemleg forskjell på ein riksdekkjande allmennkringkastar og ei tilfeldig bedrift som har som hovudmål å gi god avkasting til aksjonærane. NRK operer under ein større himmel enn som så. Det reknar me med at Stortinget tek omsyn til!
