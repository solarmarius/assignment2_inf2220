
12/11-01
Åslaug Haga (Sp):
Ingen offensiv fra Samarbeidsregjeringen mot økende ungdomsproblemer
Det er vel og bra at Samarbeidsregjeringen vil øke behandlings- og lavterskeltilbudet til tunge rusmisbrukere. Men dessverre er innsatsen på forbygging av rusmisbruk helt fraværende i Samarbeidsregjeringens budsjettforslag for 2002. Mest alvorlig er det at det er ingen offensiv politikk mot det økende rusmisbruket hos ungdom, og ingen innsats mot ungdommens liberale holdning til narkotiske stoffer. Vi vet at det er en udetonert bombe i ungdomskullene med stadig flere som prøver først hasj, og deretter ecstasy og andre nyere narkotiske stoffer. Ungdomspsykiatrien melder stor bekymring og har fått økende pågang fra ungdom og foreldre når rusavhengigheten og symptomer på rusbruken tar overhånd.
Det er særlig skuffende at KrF er med på å gjennomføre en politikk der samfunnet bruker stadig flere millioner til behandling, og mindre på forebygging. Vi kjenner ikke igjen vår tidligere samarbeidspartner, KrF. Nå er det Høyre som sitter ved rattet i alkoholpolitikken. Norge har gjort en drastisk høyredreining, der alkoholpolitikken nå først og fremst er god butikk. Senterpartiet vil fortsatt ha en alkohol og narkotikapolitikk med vekt på helse, med forebygging og skadereduksjon i sentrum. Det er god familiepolitikk å ha en restriktiv alkoholpolitikk. Det er også god familiepolitikk å drive forebyggende arbeid for å redusere alkoholbruken blant både voksne og ungdom, og det er god familiepolitikk å heve terskelen for ungdommens nysgjerrighet på nakotika.
