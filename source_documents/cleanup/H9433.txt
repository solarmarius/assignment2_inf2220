
2.8.2005
Liv Signe Navarsete, 1.kandidat for Senterpartiet i Sogn og Fjordane
LESARBREV
Kjem Brende til Årdal og Høyanger òg?
Næringsministeren sitt engasjement for å berge arbeidsplassane ved Union i Skien er eit steg i rett retning. I Senterpartiet har vi lenge vore talsmenn for ein meir aktiv næringspolitikk. Børge Brende ser no ut til å ta eit oppgjer med det som har vore den Høgredominerte Regjeringa sin hovudstolpe i næringspolitikken, nemlig næringsnøytraliteten.
Då det for to år sidan vart klart at Hydro ikkje ynskte å investere i Årdal og Høyanger når "Sødermansteknologien" skal fasast ut i 2007, tok Senterpartiet eit initiativ i Stortinget for å få staten til å nytte eigarskapen sin i Hydro aktivt for å sikre framtida for industrien desse stadane. Då fikk vi berre støtte frå Sosialistisk Venstreparti. Signala frå Skien tyder vonleg på at fleire ynskjer at det vert driven ein aktiv næringspolitikk. Vi reknar difor med at næringsministeren er villige til å nytte både gulrot og pisk ovanfor Hydro òg. Vi håpar Statsråden vil vere tydeleg på at Hydro ikkje kan legge ned produksjonen i Årdal og Høyanger og likevel halde på den gunstige kraftkontrakta. Det ville vere å gje Hydro belønning for å slakte lønsame verksemder.
Senterpartiet ynskjer at den kraftforedlande industrien i landet framleis skal sikrast billig straum. Industrien har ofte typiske hjørnesteinsverksemder, og utgjer mange tusen arbeidsplassar. For at den kraftforedlande industrien framleis skal kunne ha høve til billig straum, ynskjer Senterpartiet at det vert utreda ein eigen industrikraftmarknad. Vi ynskjer at det skal stillast krav til bruk av krafta og at den skal seljast på produksjonsstaden, slik at lokale verksemder får ein fordel.
Det verkar som det er tverrpolitisk mål å legge til rette for at norsk kraftforedlande industri framleis skal vere konkurransedyktig. Då gjenstår det berre at partia òg er villige til å gjere dei vedtaka som skal til for at vi når målet.
