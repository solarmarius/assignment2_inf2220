
Torsdag 20. februar 1992
KrF-nestlederne:
ER BARNEMINISTEREN MER OPPTATT
AV NRK ENN AV BARN?
Er det en oppgave for barneminster Grete Berget å være mer opptatt av den redaksjonelle friheten i NRK enn av barns oppvekstvikår? De to nestlederne i Kristelig Folkeparti slår hardt tilbake mot statsråden etter at hun i Stortingets spørretime onsdag ga et skuffende passivt svar på om hun kunne gjøre noe med flyttingen av Dagsrevyens sendetid. Barneombudet, kvinneorganisasjoner og barne- og ungdomsorganisasjoner har alle reagert negativt på at Dagsrevyen skal sendes enda tidligere på kvelden.
Valgerd Svarstad Haugland, som er første nestleder i KrF, mener barneministeren burde ha reagert på eget initiativ, og skrevet til NRK da saken kom opp.
-Jeg synes det virker skuffende lettvint når statsråden velger samme argumentasjon som Andreas Skartveit og Egil Sundar, som begge nokså nonchalant har sagt at det får være foreldrenes ansvar hva ungene ser på fjersyn, sier hun. Hun viser til de mange henvendelsene som er kommet mot en flytting av Dagsrevyens sendetid.
-Det er spesielt uheldig at en kanal som ikke er avhengig av å selge reklame og sendetid ikke bruker den muligheten man har til å la være å tenke kommersielt, sier Valgerd Svarstad Haugland. Hun oppfordrer alle interesserte til å slutte opp om den postkortaksjonen Norges Husmorforbund har tatt initiativ til. Den går ut på å sende et kort til fjernsynssjef Andreas Skartveit med teksten: "Nei til flytting av Dagsrevyen til klokka 19."
Det var andre nestleder i KrF, stortingsrepresentant Jon Lilletun, som tok spørsmålet opp i Stortinget. Statsråd Grete Berget sa i sitt svar at den tiden er forbi da man kunne skape politiske debatter om innhold og sendetider i NRK. Hun trodde imidlertid at NRK hører den debatten som går, "og så får en håpe at de også lytter og forholder seg til den".
Jon Lilletun kunne ikke la være å uttrykke sin forundring over at barneministeren ikke ønsker å ha synspunkter i en slik sak, og syntes dette var passivt av en statsråd "som ellers har vist gode takter".
