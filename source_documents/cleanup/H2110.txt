
Torsdag 4. mars 1993
KrF-leder Kjell Magne Bondevik:
VERDENSSAMFUNNET KAN BLI ANSVARLIG FOR FOLKEMORD I BOSNIA
Dersom FN ikke snart er villig til å sette mer makt bak sine krav om stans i serbernes utryddelse av de muslimske bosnerne, kan verdenssamfunnet komme til å bli ansvarlig for et folkemord. Dette kan i neste omgang føre til muslimer over hele verden setter seg i bevegelse, og verden kan stå overfor en storkonflikt. Det sier leder for Kristelig Folkeparti, Kjell Magne Bondevik.
Kjell Magne Bondevik minner om at den geografiske avstanden mellom Bosnia, der overgrepene og drapene bare øker i omfang, og NATO-landet Tyrkia, er kort. Tyrkia er også land med et betydelig muslimsk preg, og Bondevik mener det er fare for at muslimene i Tyrkia vil sette seg i bevegelse dersom folkemordet i Bosnia får fortsette.
-Dette kan igjen skape en sprengkraft inn i den arabiske og mer fundament-alistiske, muslimske verden, påpeker Kjell Magne Bondevik.
-Jeg ser de klare og sterke motforestillingene man har mot en militær aksjon, men faren man utsetter seg for ved ikke å gjøre noe, er enda større. Jeg tror at en mer defensiv militær "politiaksjon" for å opprette sikkerhetssoner hvor de forfulgte kan søke beskyttelse, er veien å gå, heller enn en storstilt militær kamp rettet mot for eksempel serberne. Men også slike soner må om nødvendig forsvares med makt. Det må imidlertid handles raskt. Det kan bare være snakk om kort tid før det er for sent for en slik strategi, og da kan katastrofen være et faktum, slik tragedien allerede er det, sier Kjell Magne Bondevik.
