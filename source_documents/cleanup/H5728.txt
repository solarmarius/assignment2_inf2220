
10.04.02
Senterpartiets nestleder, Åslaug Haga
KrF og Venstre tør ikke ta opp kampen mot EUs patentdirektiv
Åslaug Haga stilte i dag spørsmål i Stortingets spørretime om Regjeringen ville støtte Luxemburgs krav om å reforhandle Patentdirektivet ut fra etiske grunner. Denne uken står FNs konvensjon om biologisk mangfold på dagsorden i Haag, og patentrettigheter og eierskap til genressursene i naturen er sentrale temaer. Norge er forpliktet av FNs konvensjon som forbyr den type genrøveri som patentdirektivet åpner for, og Norge har tidligere gått mot å innlemme Patentdirektivet i norsk lov på denne bakgrunn.
Regjeringen vil nå innlemme direktivet i norsk lov, på tross av at Bondevik og KrF lovet velgerne i valgkampen at "Vi er helt klare på at vi ikke kan godta patentdirektivet slik det står i dag. Vi vil derfor reservere oss mot å gjennomføre dette patentregelverket i EØS-området." I tillegg svarte samtlige av KrFs stortingsrepresentanter på skriftlig spørsmål at de ville gå inn for et norsk veto mot EU-direktivet om "patent på liv."
Luxemburg krav om reforhandlinger av Patentdirektivet ut fra etiske grunner. Norsk støtte til Luxemburgs krav overfor EU ville vært et viktig signal overfor de mange EU-landene som avventer å implementere direktivet, om at det finnes alternativer.
Luxemburgs krav om reforhandling av direktivet ga KrF og Venstre en mulighet til å gjenoppta saken i Regjeringen. Svaret fra Regjeringen i dag viste med all synlighet at heller ikke i den situasjonen er KrF og Venstre sterke nok til å få Høyre med på en utsettelse eller en ny runde i Regjeringen. Konsekvensen av KrF og Høyres feighet i denne saken er at Patentdirektivet blir fremmet for Stortinget i vår, og etter alt og dømme innlemmet i norsk lovverk. Bare fem EU-stater har så langt innført direktivet i eget lovverk. Det vil si at Norge kan bli raskere enn et flertall av EUs stater, og dermed bidra til å øke presset de øvrige EU-medlemmer som holder tilbake. I denne saken gir det vond bismak å være flinkest i klassen. At Norge nå legger opp til å legalisere "genrøveri" er vanskelig å forsvare overfor utviklingslandene.
