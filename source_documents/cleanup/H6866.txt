
14.03.03
Bjarne Håkon Hansen
Brev til sosialministeren: -Stopp ytterligere konkurranseutsetting fram til konsekvensene er klarlagt
Stortingsrepresentant Bjarne Håkon Hanssen har i dag sent et brev til sosialminister Ingjerd Schou hvor han ber henne om å sørge for en stans i ytterligere konkurranseutsetting innenfor eldreomsorgen, før alle konsekvensene er skikkelig klarlagt og anbudsutforming og oppfølging er skikkelig evaluert.
Det er ikke akseptabelt å la sykehjemspasienter være prøvekluter for kommunal konkurranseutsetting. Det vi nå ser er en utvikling som verken Regjeringen eller andre aner rekkevidden av, og som blir forsterket av en stram kommuneøkonomi. Det er også viktig i denne sammenheng å trekke på erfaringer fra våre naboland, skriver han i brevet.
[Brev fra Bjarne Håkon Hansen til Ingjerd Schou følger]
Midlertidig stans i konkurranseutsetting av eldreomsorgen
I det siste har det vært en rekke medieoppslag og rapporter om kvaliteten i private profittbaserte sykehjem, vist at enkelte sykehjem har problemer med kvalitativ god og sikker drift. Arbeiderpartiet er svært bekymret over dette som vi vil karakterisere som uverdige tilstander i eldreomsorgen.
Arbeiderpartiet er urolige for at den konkurranseutsettingen som vi ser i økende omfang i kommunene innenfor eldreomsorgen kan ha bidratt til å svekke tilbudet både i kommunale og private profittbaserte tilbud, fordi innsparingstiltak i prosessen med konkurranseutsetting kan ha gått utover kvaliteten i eldreomsorgen.
Det kan se ut til at den eneste muligheten for å tjene penger i en sektor som driver omsorg er å kutte i bemanning og ansattes lønns- og pensjonsforhold. Det synes også som om kommunens egen kvalitetskontroll og tilsynet med konkurranseutsatt virksomhet ikke har funnet sin form.
Medieoppslagene den siste tiden fokuserer også på tilfeller med manglende bemanning. I kommunal drift er det større muligheter til å omdisponere personell mellom hjemmesykepleie, omsorgsboliger og flere sykehjem hvis det skulle oppstå særskilte bemanningsproblemer. Denne fleksibiliteten har ofte ikke profittbaserte private aktører.
Uavhengig av hvordan eldreomsorgen er organisert er det viktig å sikre tjenester med høy kvalitet. Det er vanskelig å utforme anbud som kan sikre kvalitet til enhver tid i et sykehjem. Vi vet at den enkelte pasientens omsorgsbehov kan endres raskt, og hele pasientgrupper på kort tid kan få totalt endret behov.
Arbeiderpartiet er urolig for at en utstrakt bruk av konkurranseutsetting innenfor eldreomsorgen vil øke behovet for et stort byråkrati som skal sikre at alle kvalitetskrav er fulgt opp når det er et skille mellom de som bestiller og de som utfører tjenesten. Vi har også tidligere vært skeptisk til konkurranseutsetting på dette viktige velferdsområdet, fordi det innebærer risiko for at det offentlige fraskriver seg ansvaret for at alle får et likt tilbud.
Arbeiderpartiet mener det ikke er akseptabelt å la sykehjemspasienter være prøvekluter for kommunal konkurranseutsetting. Det vi nå ser er en utvikling som verken Regjeringen eller andre aner rekkevidden av, og som blir forsterket av en stram kommuneøkonomi.
På denne bakgrunn vil vi be om at Sosialministeren sørger for stans i ytterligere konkurranseutsetting innenfor eldreomsorgen inntil konsekvensene av konkurranseutsetting i denne sektoren er skikkelig klarlagt, og anbudsutforming og oppfølging er skikkelig evaluert. I denne sammenhengen er det også viktig å trekke på erfaringer med dette fra våre naboland.
Med vennlig hilsen
Bjarne Håkon Hanssen
