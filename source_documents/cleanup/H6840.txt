
25.2.2003
Senterpartiet
Stortingsrepresentant Rune J. Skjælaaen, Kyrkje- Utdanning og Forskningskomiteen
Kyrkjeøkonomien - ein trussel mot folkekyrkja
Sjeldan har det vore so mykje debatt om kyrkjeøkonomi som dei siste vekene. Men signala var mange under budsjetthandsaminga i Stortinget i desember. Debatten kjem difor ikkje som ei overrasking. For det kom meldingar om kyrkjer som måtte stengast, om nedbemanning, mindre stell av kyrkjegardar og vedlikehald av kyrkjer. No ser vi resultata. Kyrkja må innskrenke. Dei signala Stortinget fekk har i stor grad slått til. Men Regjeringspartia med støtte frå Frp tok ikkje signala frå kyrkja på alvor. Svært tydelege meldingar frå Kyrkjemøtet i fjor haust vart ikkje høyrd.
Realiteten etter budsjetthandsaminga i Stortinget er at 34 prosent av Kyrkjelege fellesråd har fått reell nedgang i budsjetta, 11 prosent av fellesråda har uendra budsjett. Lønsveksten for kyrkjelege tilsette som vert løna av fellesråda vert berre kompensert med om lag 60 prosent. Det seier seg sjølv at kyrkja må redusera talet på stillingar, vedlikehald og redusera drifta for at budsjetta skal gå i hop.
Det er i denne situasjonen at kyrkjelege fellesråd gjer vedtak om innføring av eigenbetaling ved gravferd og vigsel. På spørsmål til kyrkjeminister Valgerd Svarstad Haugland frå underteikna i spørjetimen seier statsråden at ved å føra inn eigenbetaling for bruk av eigen soknekyrkje rokkar ved sjølve fundamentet for ei open folkekyrkje og at det er ein trussel mot kyrkjelivet og spesielt mot dei som har dårleg råd. Det er tydeleg tale frå statsråden som eg voner bispedømeråda merker seg. Det er dei som skal godkjenna lokale fellesrådsvedtak som dette.
Men no er realiteten at5 om lag 70 prosent av kyrkja sitt budsjett er kommunale midlar. Dei fleste veit korleis den negative utviklinga på det lokale tenestetilbodet er. Mindre til skule, kutt i heimehjelpen og færre stillingar på sjukeheimen. Det er ille! Kyrkja må kjempa om dei same midlane på kommunebudsjetta.
Det som forundrar meg er at vi ei tid då den økonomiske velstanden o landet vårt er so høg som den aldri har vore må vera vitne til at Regjeringa med både statsminister og kyrkjeminisiter frå Kristeleg folkeparti gjev kyrkja så slette kår.
Kyrkjeministeren sin statssekretær, Berit Øksnes Gjerløv, uttalte til NRK etter ein konferanse om kyrkjeøkonomi for nokre dagar sidan: "Vi ønskjer kyrkja betre rammeforhold enn dette". No løyser ikkje fromme ønskjer kyrkja sine økonomiske vanskar. Kyrkjestatsråden og resten av Regjeringa må vera ærlege nok til å erkjenna, ja kan hende vedkjenna at det er dei som har ansvaret for kyrkja si negative økonomiske situasjon. Men dei kan gjera bot og komme til Stortinget med tiltak som gjer at den uverdige negative utviklinga i kyrkja si økonomi vert snudd.
