
03.10.02
Per Steinar Osmundnes, leiar i KrFU
KrFU-LEIAREN: Budsjett med KrF-profil
Regjeringa Bondevik har presentert eit statsbudsjett med tydeleg KrF-profil, som samstundes er godt tilpassa den økonomiske situasjonen. Innanfor ei stram ramme har regjeringa klart å prioritere bistand, kollektivtrafikk, helse og omsorg . Dette viser at KrF har fått gjennomslag i regjeringa, uttalar Per Steinar Osmundnes, leiar i KrFU.
Bistand
Bistanden til verdas fattige aukar til 0,93 % av BNI. Dette er eit steg i riktig retning, og understrekar regjeringa si vilje til å prioritere dei fattigaste. Likevel er ikkje KrFU heilt nøgde. Vi hadde helst sett at bistanden hadde vorte auka til 0,95 % i 2003.
Kollektiv
Kollektivtrafikken får eit viktig og naudsynt løft i neste års statsbudsjett . Midlane til kollektivtransport aukar med 590 millionar kroner. Denne satsinga har KrFU venta på lenge, og forventar at dette er første av fleire naudsynte steg for å gjere kollektivtransport meir brukarvennleg og attraktivt. Men den gamle ordninga med studentrabatten på NSB må innførast.
Psykisk helse
Satsinga på psykisk helse har aldri vore større frå noko anna regjering etter at Stortinget vedtok opptrappingsplanen. Grupper som tradisjonelt sett har vorte lavt prioritert i helsetenesta vert endeleg prioritert. Rusmisbrukarar får betre tilgang på eit lavterskel helsetilbud. I tilegg løyver regjeringa naudsynte midlar for å få bukt med dei sosiale og helsemessige skadane av rusmisbruk.
Bok- og utstyrsstipend
KrFU hadde forventa ei klarare satsing frå regjeringa si side for å få på plass eit skulebok- og utstyrsstipend i den vidaregåande skulen. Regjeringa må rydde opp i utfordringane etter at utlånsordninga vart fjerna, og kome med eit alternativ.
Forslaget til statsbudsjettet er samla sett eit positivt bidrag for dei svakaste både i vårt eige land og i utlandet. Budsjettet viser at KrF tener på å sitte i regjering, avsluttar Osmundnes.
