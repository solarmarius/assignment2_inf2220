
onsdag 21. juli 1993
Kjell Magne Bondevik om økning i antall separasjoner:
Urovekkende utvikling.
Behov for ny familiepolitisk offensiv.
- Den store økningen i antall separasjoner fra i fjor til i år må blant annet skyldes den liberaliseringen av ekteskapsloven som stortingsflertallet gikk inn for. Kristelig Folkeparti gikk imot disse endringene.
Det er behov for en ny, omfattende familiepolitisk debatt i Stortinget. Regjeringen bør legge grunnlaget til rette for dette gjennom en ny stortingsmelding om familiepolitikk.
Det er Kristelig Folkepartis leder, Kjell Magne Bondevik, som sier dette i en kommentar til nye tall om økning i antall separasjoner som ble offentliggjort i avisen Vårt Land onsdag.
- En slik stortingsmelding må omfatte spørsmål som både går på økonomi, holdningsskapende tiltak og lovgivning.
Som et ledd i å bedre småbarnsfamilienes økonomi, er det viktig å få gjennomført Kristelig Folkepartis forslag om kontantstøtte. Det bør også gis støtte til frivillige organisasjoner som driver kursvirksomhet for ektepar. Etter noen tids erfaring bør stortingsflertallet også være villig til å vurdere erfaringene med den nye ekteskapsloven.
Det er mer enn noen gang behov for en bred familiepolitisk offensiv for å snu en uheldig utvikling, sier Bondevik.
