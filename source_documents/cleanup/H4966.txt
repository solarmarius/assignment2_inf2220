
14.08.2001
Hill-Marta Solberg
- Nevner ikke barnehager, skolebygninger og eldreomsorg
- Det står ikke ett ord om flere og billigere barnehager, opprustning av skolebygninger og eldreomsorg i Høyres regjeringsprogram som ble presentert i dag, kommenterer Arbeiderpartiets nestleder Hill-Marta Solberg i denne pressemeldingen fra 14. august 2001.
- Det står ikke ett ord om flere og billigere barnehager, opprustning av skolebygninger og eldreomsorg i Høyres regjeringsprogram som ble presentert i dag. Dette sier Arbeiderpartiets nestleder Hill-Marta Solberg i en kommentar.
I dokumentet Valgmanifest 2001 legger Høyre fram 38 forslag for hva de vil gjøre i regjering. Ingen av forslagene omhandler redusert foreldrebetaling i barnehagene, opprustning av skolebygninger som forfaller eller utbygging av eldreomsorgen. Her er heller ingenting om tiltak som er viktige for de som har minst, som å fjerne egenbetaling til leirskole og gjøre bøker i videregående skole gratis. Og det står ikke ett ord om ansvaret et rikt land har for de enorme forskjellene i verden, eller om ansvaret for vårt felles miljø.
- Det Høyre har funnet plass til er først og fremst en rekke forslag om mindre skatt til de rikeste. Det blir lettelser til de som tjener mest, til de som har aksjeutbytte, formue og store boliger. For øvrig er det interessant at Høyre etter å ha kritisert oss i hele sommer, nå later til å godta moms på tjenester. Partiet sier ingenting om de fortsatt er mot halvert matmoms, sier Solberg.
- Men velgerne bør få vite om Høyre vil gjøre maten dyrere igjen, når vi nå ser at matprisene har gått ned etter momsreformen.
Høyre sier i regjeringsprogrammet ikke noe om hvordan de vil finansiere sine skatteløfter, ut over at de vil ta fra folk lønn under sykdom og svekke våre pensjonsordninger.
I regjeringsprogrammet slår Høyre fast at de vil bygge om den Folketrygden vi i dag kjenner. Tilleggspensjonene som opptjenes skal bli privat eiendom, og den enkelte skal selv bestemme hvordan de skal forvaltes.
- Dette innebærer at alle blir minstepensjonister i Folketrygden, og det vil gi større inntektsforskjeller mellom pensjonister i Norge, uttaler Solberg.
