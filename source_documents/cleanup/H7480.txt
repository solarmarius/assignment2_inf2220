
12.8.2003
Stortingsrepresentant Morten Lund, Senterpartiet
GJEDREM HAR GJORT FEIL - BONDEVIK HAR ANSVARET
Norge har tapt mange tusen arbeidsplasser i konkurranseutsatte næringer fordi rentekursen har blitt holdt alt for høg, og gitt oss en kronekurs som har tatt alt overskudd i eksportnæringene i snart to år. Fiskeeksporten alene tapte 2.5 milliarder kroner på ett år.
Sentralbanksjef Gjedrem burde skjønt at det ville gå slik. At økt ledighet og lågere priser på importvarer ville gi svært låg prisstigning. I den situasjonen vi hadde i fjor sommer skulle renta vært satt ned for å øke aktivitet og etterspørsel. I stedet valgte han å sette renta opp og true Stortinget med enda høgere rente dersom Stortinget drista seg til for eksempel å øke bevilgningene til utviklingstiltak i næringslivet. De senere rentereduksjonene må kunne kalles nølende.
Det er likevel et større mysterium at statsminister og finansminister har tillatt at Norges Bank har fått praktisere en pengepolitikk som har ødelagt for så mye av næringslivet vårt. Senterpartiet foreslo for ett år siden at rentepolitikken skulle ta mer hensyn til stabil sysselsetting. Vi har senere fremmet forslag om økonomiske stimulanser til sektorer i næringslivet der vi har særlige fortrinn. Vi har mast om at Regjeringen skal bry seg om næringsliv som sliter. Vi har foreslått å bevilge mer til sektorer med ledig kapasitet f.eks til veibygging. Alt dette har Regjeringen avvist.
Den knallsterke kronekursen har vært en ulykke for landet. Regjeringen kunne i det minste passet på at prisene på importvarer ble redusert tilsvarende. Over 10% burde prisnedgangen vært fra 2001 til 2002. "Markedet og den frie konkurransen vil ordne opp, men vi må regne med noe forsinkelse," sa finansministeren på mitt spørsmål i Stortinget. Resultatet har blitt en reduksjon på 2-3% i gjennomsnitt. Importører og forhandlere sitter igjen med store milliard-gevinster. Mye tyder på at den frie konkurransen virker mest til fordel for andre enn forbrukerne. Konkurransetilsynet har ikke gitt en lyd fra seg, heller ikke statsråd Norman.
Vi importerer hvert år matvarer og drikkevarer for nesten 20 milliarder, og kjøretøyer for om lag 25 milliarder. Den samla importen av tradisjonelle varer er i størrelsesorden 260 milliarder. Er det utenkelig at bilimportørene eller matvarekjedene snakker sammen når fortjenestemulighetene er så enorme?
Denne regjeringens ettermæle må bli preget av favorittøvelsen å lene seg tilbake. Den har ikke brydd seg om arbeidsplassene i industrien. Den har ikke krevd på vegne av forbrukerne at prisen på importvarer skal følge kronekursen. Det hjelper lite i den store sammenhengen at man har vært intenst opptatt av at prisene på vann og avløp skal bli de samme i alle kommuner uavhengig av hva disse tjenester koster å produsere.
