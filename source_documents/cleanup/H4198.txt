
tirsdag 9. september 1997 15:45:46
Venstre
Pressekonferanse 9.9.97
Hvis valget ikke gir Norge en ny regjering:
FIRE NYE DEMOKRATISKE TØRRÅR MED AP-STYRE
Siden stortingsvalget i 1993 har Arbeiderpartiet kommet langt med sitt store prosjekt: Å samle makten slik at noen få personer skal kunne styre mest mulig av Norge fra noen kontorer på Youngstorget og Regjeringskvartalet i Oslo.
Dette har vist seg gjennom økt hemmelighold, utnevning av sine egne til viktige posisjoner, samråd for eliten framfor bred og åpen debatt, introduksjon av nye overvåkings- og registreringsordninger, sterkere statlig styring over kommunene, økt statlig eierskap og omfattende disiplinering av det sivile samfunn.
For Venstre er hovedsaken ved dette valget å bidra til å stanse utflyttingen av reell makt fra demokratiets formelle beslutningskanaler.
Får Arbeiderpartiet fortsette, vil Norge langt på vei bli et tilskuersamfunn der de fleste av oss får rollen som passive tilskuere mens eliten styrer.
Det meste av makten kommer til å være plassert slik det er fysisk illustrert på Youngstorgets nedre hjørne: LO og regjeringspartiet i nært naboskap med Fremskrittspartiet som støtte.
Uten Venstre - ingen forandring
Venstre har nøkkelrollen for å for å få til det regjeringsskifte som er nødvendig for å snu denne utviklingen. Uten et sterkt Venstre blir det ingen ny regjering. En grunn er at det knapt er tenkbart at Kristelig Folkeparti, Senterpartiet og Høyre skal klare dette uten at Venstre er med som brobygger.
Dessuten; hvis Venstre skulle falle under sperregrensen og dermed ikke få utjevningsmandater, vil det lett kunne medvirke til at Ap sammen med SV nærmest får flertall i det nye Stortinget.
Politisk har Venstre i årevis vært det klareste alternativet til Arbeiderpartiets systematiske samling av makt på få hender. Vi vil spre makt og bygger vår politikk på den liberale grunnsetning at alle har rett til å delta i styringen av landet.
For Venstre er det en forutsetning at en ny regjering ser det som en hovedoppgave å stanse utviklingen mot et passivt tilskuersamfunn og arbeide for et aktivt deltakersamfunn. Hovedpunkter her er omfattende åpenhet i politikken, slutt på rollerotet i politikk og forvaltning, sterkt personvern, styrket lokaldemokrati, mindre statlig makt over næringslivet og et mangfoldig og livskraftig sivilt samfunn.
Arbeiderpartiets vei til tilskuersamfunnet
Økt hemmelighold
Tross mange pålegg fra Stortinget om mer åpenhet, er det veldokumentert at hemmeligholdet i forvaltningen har økt de siste årene. Treneringen av Stortingets vedtak og Regjeringens respektløse forhold til Sivilombudsmannen viser at Arbeiderpartiet ikke ønsker mer åpenhet.
Med fortsatt AP-styre kommer hemmeligholdet til å øke enda mer, bl.a. fordi stadig mer av offentlige virksomheter skilles ut som foretak eller aksjeselskaper unntatt offentlighetsloven.
Venstre har lagt fram omfattende forslag til forbedringer ("Stortingsmelding nr. 0 (97-98").
Snever rekruttering til offentlige verv
Arbeiderpartiet har svært ofte utnevnt sine egne når viktige embetstillinger har blitt besatt. Et eksempel er utnevnelsen av AP-mannnen Halvdan Skard til styreleder for det som har vært det frieste tilsynet, Datatilsynet.
Ingenting tyder på at Ap vil ta selvkritikk på disse partiutnevnelsene.
Liberalt Forum dokumenterte i august en svært snever sammensetning av offentlige utvalg oppnevnt de to siste årene. Tre av fire medlemmer kommer fra Oslo og Akershus, statsansatte dominerer og nesten ingen utvalg ledes av kvinner.
Venstre vil ha en bredere rekruttering og slutt på at rktig partibok er en spesiell kvalifikasjon.
Mer rollerot
Gjennom de siste fire årene har regjeringspartiet vist manglende forståelse for de viktige skillene mellom parti og embetsverk og andre viktige samfunnsaktører. Et eksempel er brevsaken fra 1995, et annet er Haktor Hellands rollebytting som statssekretær og ekspedisjonssjef høsten 1996, et tredje er statssekretær Sten Hellands hemmeligholdte overgang fra Statsministerens kontor til påvirkningsbyrået Geelmuyden.Kiese i august.
Arbeiderpartiregjeringen har ikke på noe tidspunkt beklaget dette mer enn det som har vært strengt nødvendig for å komme ut av kritiske situasjoner i Stortinget.
Samtidig er forbindelsene mellom LO og Arbeiderpartiregjeringen så tette at det både ødelegger for fagbevegelsens uavhengighet og Regjeringens mulighet til å føre en helhetlig politikk. LO har neppe kjøpt og betalt hele Arbeiderpartiets valgkamp uten å forvente å få mye tilbake i neste stortingsperiode.
Dårligere personvern
Etter at Venstre kom tilbake på Stortinget, har det blitt vedtatt en rekke forbedringer når det gjelder personvernet. På områder som ikke dekkes av personregisterloven har imidlertid Regjering iverksatt flere tiltak som bringer oss nærmere et mulig gjennomkontrollert og gjennomregistrert samfunn, f.eks. krav om at mobiltelefoner skal tilrettelegges for avlytting.
I utkast til ny sikkerhetsinstruks åpnes det for at all kommunikasjon i offentlige datanett skal kunne avlyttes, eller "medleses" som er Forsvarsdepartementets ordvalg.
Mindre lokalt selvstyre
Arbeiderpartiet har i siste stortingsperiode vært pådriver for å redusere den delen av skatteinntektene kommunene får beholde selv. Samtidig har kommunene blitt pålagt kostbare reformer - som reform 97. Dette binder opp stadig mer av kommunenes virksomhet og reduserer handlefriheten.
Det er uttalt politikk fra Regjeringen å fortsette denne linjen, noe som i sin konsekvens vil ødelegge det lokale selvstyret og gjøre kommunene til statlige tjenestefilialer.
Mer statlig eierskap
Det statlige eierskapet i næringslivet har økt kraftig de siste årene, ikke minst ved at Arbeiderpartiregjeringen fikk gjennomslag for at staten inntil videre skal fortsette å eie mer enn halvparten av to av de største forretningsbankene.
Stortingsmeldingen om statlig eierskap viser at Regjeringen ikke har motforestillinger til den voldsomme maktkonsentrasjonen og de vanskelige rollekonfliktene dette medfører. Tvertom legger Regjeringen opp til økt statlig eierskap.
Mindre mangfold
Offentlige bidrag til finansiering av frivillige organisasjoner har de siste årene dreid mot en større del prosjektstøtte. Det gir staten større styring over den sivile sektor i samfunnet, men samtidig svekkes engasjementet som er grunnlaget for organisasjonenes arbeid.
Forsøkene på å la staten stå for det meste av lotterivirksomheten er et nytt eksempel på Regjeringens ønske om å styre aktiviteten i de frivillige organisasjonene.
