
21. mars 1999
Kvinnebevegelsen
Kvinner i lokalpolitikken
Vedtak fra ledermøtet i kvinnebevegelsen 21. mars 1999. Uttalelsen handler om kvinners vilkår i lokalpolitikken.
31. mars er fristen for å sende inn listene til årets kommune- og fylkestingsvalg. Kvinnebevegelsen forventer at alle Arbeiderpartiets kommune- og fylkespartier har fulgt partiets kvoteringsregler, og at flest mulig har nominert annenhver mann og kvinne. Vi håper også på at det denne gangen er flere kvinner som står på første plass, og det ikke bare i vårt eget parti. I inneværende periode er kun omtrent 16 % av ordførerne kvinner og det er for dårlig i et land som er sett på som et av de mest likestilte i verden.
Hele jobben er ikke gjort i nominasjonsprosessen. Nå må det gjøres en jobb for å profilere kvinnelige kandidater og det må legges vekt på at det har betydning at det blir en jevn fordeling av kvinner og menn i folkevalgte organer etter valget. Ved valg blir kvinner hyppigere strøket på listene enn menn. Ved forrige kommune- og fylkestingsvalg gjorde strykingen at det ble 7 % færre kvinner valgt inn enn det ville blitt med de originale listene. Vi må se på om dagens ordning med stryking og kumulering virker etter hensikten. Ved høstens valg gjennomføres en prøveordning i et utvalg kommuner der velgerne kun har anledning til å kumulere og ikke stryke. Erfaringene fra disse prøvekommunene må sees nærmere på i forbindelse med gjennomgangen av valgloven. En slik gjennomgang er nå satt i gang, og vi krever at man vier spesiell plass til hvordan man kan sikre bedre kvinnerepresentasjon.
Mange kvinner, særlig yngre med omsorgsansvar for barn, trekker seg imidlertid etter en periode i lokalpolitikken. Det blir for mange møter og for store saksbunker. I mange kommuner praktiserer man gjennomgående representasjon. I de kommunestyrene der det er få kvinner bidrar dette til at mange kvinner får uforholdsmessig mange verv for at kjønnskvoteringen skal ivaretas. Vi mener at kjønnskvoteringsregler skal følges, men for å unngå at enkelte kvinner får dobbelt opp med verv, bør man bruke vararepresentanter i komiteer og styrer slik det gjøres i en del kommuner i dag.
Tendensen gjelder for øvrig ikke bare kvinner; viljen til å bruke kveld etter kveld på møter er ikke like stor som tidligere. Derfor mener vi at tiden er moden for en fornyelse i lokalpolitikken. Det blir flere og flere saker å behandle og de er mer kompliserte enn tidligere. Det bør blant annet gjøres et bedre forarbeide fra administrasjonens side, slik at mengden sakspapir blir mindre. Det kan også gjøres grep for å få til kortere og mer effektive møter. Det er også viktig at man er bevisst på tidspunktet møtet legges. Uten en vitalisering av lokalpolitikken, kan det blir vanskelig å rekruttere folk i årene framover.
