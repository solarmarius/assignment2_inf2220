
16.05.02
Stortingsrepresentant Einar Holstad(KrF):
Om politihelikopter: -Nå får politiet sin flyvende fotoboks!
-Jeg er veldig glad for at et samlet Storting i dag gir politiet et fremtidsrettet verktøy i kampen for å verne liv og verdier, sier en tilfreds Einar Holstad fra KrF.
Einar Holstad har vært saksordfører for St.meld. nr. 51 Helikopter i politiet, som Stortinget sluttbehandler i dag.
-Nå kan det bli slutt på jaget mellom fotoboksene. Fotoboksen kan bokstavelig talt være over bilisten hele tiden i form av et politihelikopter med topp moderne dokumentasjonsutstyr for registrering av fart og adferd i trafikken, opplyser Holstad.
Det første helikopteret blir lokalisert i Oslo med døgnberedskap. -Ut fra en samlet vurdering av befolkningstetthet, politiets tilgang på egne ressurser og det faktum at helikopterdekningen er bedre andre steder i landet, valgte komiteen Oslo som etableringssted for den nye helikoptertjenesten, avslutter Einar Holstad.
Stortinget forutsetter at tjenesten skal være i full drift fra senest 1. september 2003. Anslått flytid i en oppstartfase er vurdert til å være 800 timer. Kostnadene for ett års drift er 12-15 millioner kroner.
Beredskap og forebygging. -Det er særlig gledelig at politiet nå får et verktøy som gir en meget god beredskap mot grov kriminalitet, sier Holstad. Han legger til: -Planlagte oppdrag for andre offentlige etater vil også gi forebyggende effekt ved at helikopteret er synlig i lufta. Det viktigste er det faktum at helikopteret i prøveperioden viste seg å være livreddende.
