
1. september 1999
Kjell Opseth
Utenlandsk arbeidskraft
- Arbeiderpartiet har tidligere gitt uttrykk for at fiskeindustrien i Finnmark, kan nytte arbeidskraft fra Nordvest-Russland. Dette er i tråd med behovene slik de presenteres i industrien og lokalsamfunn i Finnmark. Videre er det et praktisk bidrag i det pågående kontaktsamarbeid i Barentsregionen, sier stortingsrepresentant Kjell Opseth. Her er kommentaren fra Opseth:
Arbeiderpartiet viser til de siste ukers debatt rundt spørsmål knyttet til arbeidsinnvandring.
Arbeiderpartiet har tidligere gitt uttrykk for at fiskeindustrien i Finnmark, kan nytte arbeidskraft fra NordVest-Russland. Dette er i tråd med behovene slik de presenteres i industrien og lokalsamfunn i Finnmark. Videre er det et praktisk bidrag i det pågående kontaktsamarbeid i Barentsregionen.
Vi viser for øvrig til retningslinjer Stortinget har gitt med vår støtte, der det er åpnet adgang til arbeidsinnvandring gjennom dispensasjoner på særskilt grunnlag.
En ytterligere åpning for arbeidsinnvandring i Norge, må eventuelt komme som følge av en større gjennomgang av utfordringer på arbeidsmarkedet. Her må vi også ta hensyn til at vi må hindre at vi skummer fløten av betydningsfull arbeidskraft i land utenfor EØS-området. Dessuten vil Arbeiderpartiet motsette seg at arbeidskraft tas inn og ut av landet etter behov. Arbeiderpartiet vil understreke at vi i dag har om lag 66000 registrerte arbeidsløse, og at vi må gjøre det som er politisk mulig for å gi disse muligheter på dagens arbeidsmarked. I den sammenheng har Stortingsflertallet dessverre valgt bort en omfattende innsats gjennom arbeidsmarkedstiltak. Ytterligere forslag til økt arbeidsinnvandring bør forelegges Stortinget for en samla vurdering.
