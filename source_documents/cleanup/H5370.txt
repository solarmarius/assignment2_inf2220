
27.11.2001
Stortingsrepresentant Arne Sortevik (FrP)
- BRA MED FRISTILLING!
- Når utdanningsministeren nå vil åpne for større fristilling av universiteter og høyskoler er det signaler som FrP hilser med glede- sier FrPs fraksjonsleder i KUF, Arne Sortevik.
- Ved behandlingen av den såkalte kvalitetsreformen ( St.meld. nr. 27) støttet FrP forslaget fra utvalget; nemlig at institusjonene ( universiteter og høyskoler) bør bli særlovselskaper med egne styrer. FrP vil også at styrene skal ha oppnevnt eksternt styreflertall, og at styret skal kunne ansette administrativ leder og at det kan gjøres med åremålsansettelse, forteller Arne Sortevik.
Han mener den videre organisering av den enkelte institusjon bør det være styrenes ansvar å gjennomføre og følge opp.
- Når Stortinget som oppfølgning av kvalitetsreformen skal behandle endringer i universitets- og høyskoleloven og i privatskoleloven våren 2002 vil FrP forsøke å få innarbeidet størst mulig frihet for universiteter og høyskoler. Statens rolle bør være på rammeverk, godkjenning, evaluering og finansiering. Driften bør institusjonene ta seg av selv i størst mulig utstrekning. Signalene fra Utdanningsministeren er derfor positive for det videre arbeid med å sikre fristilling for universiteter og høyskoler- sier FrPs fraksjonsleder i KUF, Arne Sortevik.
