
4.12.2004
Venstre
Under følger vedtatte uttalelser på Venstres Landsstyremøte 3.-4. desember
Titler:
*Likeverd mellom heterofile og homofile
*Fortsatt hjemfallsrett
*Norge må følge FN-kritikken av KRL-faget
*Støtte til fredsbyggende kommisjon i FN
*Putt en plante på tanken (tidligere utsendt)
*Psykisk helse for barn og unge må prioriteres
Likeverd mellom heterofile og homofile
Venstres landsstyre ønsker fullt likeverd mellom heterofile og homofile i norsk lovverk. Det innebærer blant annet at homofile par skal kunne bli vurdert som adoptivforeldre, slik som heterofile par blir vurdert. Det finnes ingen gode grunner for å nekte lesbiske og homofile muligheten til å bli vurdert. Barnas beste skal uansett ligge til grunn for en adopsjon.
Venstre ønsker også å innføre en mater-est regel, der ikke-biologisk mor i registrert partnerskap regnes som forelder til barnet. Det betyr at ikke-biologisk mor får samme rettigheter som far i et heterofilt parforhold, blant annet rett til fødselspermisjon (tidligere omtalt som "pappapermisjon til lesber").
Venstres landsstyre vil be regjeringen nedsette et utvalg som skal ta en helhetlig gjennomgang av norsk anti-diskrimineringslovgivning med sikte på harmonisering av lovverket og å gjøre alle lover i overensstemmelse med menneskerettighetene.
Fortsatt hjemfallsrett
Venstre vil stå fast på hjemfallsretten til norske vannfall for å sikre disse for fellesskapet.
EØS-avtalen forplikter oss til å likebehandle private og offentlige eiere. Dermed må også kommunale og fylkeskommunale fallrettigheter tilfalle staten etter en viss tid.
Kommuner og fylkeskommuner er gode eiere av norsk vannkraft, og disse interessene må ivaretas. Gratis hjemfall vil motivere kommuner og fylkeskommuner til å selge kraftverkene. For å unngå dette bør staten betale en pris for at rettighetene inndras.
En prosedyre for prisfastesettelsen må utredes.
Det bør også utredes hvordan formuesverdiene til hjemfalt vannkraft til staten kan fordeles mellom regionale kraftselskaper der stat og kommuner er eiere.
Venstre vil også vurdere en lengre hjemfallsfrist enn det som er foreslått, for eksempel 100 år istedet for 75.
Norge må følge FN-kritikken av KRL-faget
Norge må ta til etterretning kritikken fra FNs menneskerettighetskomite om KRL-faget i norsk skole. Venstre foreslår at faget omgjøres til et felles livssyns-, etikk- og verdifag (LEV).
I de internasjonale konvensjonene som Norge har sluttet seg til, er foreldrenes rett til selv å bestemme over sine barns opplæring til tro ufravikelig. Uten fritaksrett er ikke KRL i pakt med menneskerettighetene.
I tråd med sosialliberale verdier må hensynet til minoriteter veie tungt. Den norske stat skal ikke fremme en bestemt tro, eller religion. På denne bakgrunn bør dagens KRL-fag omgjøres slik at det ikke bryter med FNs menneskerettigheter. Dåps-, tros- og livssynopplæring bør foregå i regi av det enkelte tros- og livssynsamfunn. Kunnskap om kristendommen og de andre religioner og livssyn må fortsatt være en sentral del av det nye faget. Barna må ikke ha fritak fra kunnskap, men fra forkynning.
Venstre vil understreke at livssynsnøytralitet ikke er det samme som verdinøytralitet.
Støtte til fredsbyggende kommisjon i FN
Forslagene foreslått av FN-panelet som har vurdert dagens trusselbilde og hvordan FN bedre kan møte disse truslene, er et godt utgangspunktet for å komme i gang med en helt nødvendig reformering av FN. Venstre deler panelets oppfatning om at en reform av Sikkerhetsrådet er nødvendig, slik at mangfoldet av medlemsland blir bedre representert.
Det er viktig at panelet legger til grunn et bredt trusselbilde, der miljø, helse og fattigdom direkte og indirekte koples til militær sikkerhet og terrorisme. Panelet løfter også frem organisert kriminalitet som en av de sju viktigste truslene mot menneskeheten og verdensfreden. Venstre er enig i denne trusselvurderingen, og mener de store vetomaktene har et spesielt ansvar for å omdanne FN til en mer effektiv organisasjon for å møte disse truslene.
Venstre støtter panelets forslag om å opprette en ny Fredsbyggende kommisjon (Peacebuilding Commission) som skal vurdere hvordan FN kan få en mer robust tilstedeværelse for å unngå krig og bygge fred. Venstre mener det er behov for økte ressurser til fredsbyggende operasjoner for å støtte FNs rolle som fredsbygger. I en verden der vi i økende grad ser en splittelse mellom vesten og andre, er det særdeles viktig at det er verdensorganisasjonen som griper inn i truende konflikter, ikke enkeltland eller tilfeldige koalisjoner av land.
I et slikt perspektiv er det viktig at Sikkerhetsrådet, og i særdeleshet dets vetomakter, respekterer de fem kriteriene for å kunne bruke militær makt: Alvoret i trusselen, hensikten med angrepet, om angrepet er siste utvei, og om angrepet står i forhold til trusselen og utmåling av konsekvensene.
Psykisk helse for barn og unge må prioriteres
Venstres landsstyre krever at barne- og ungdomspsykiatrien må prioriteres. Flere og flere barn og ungdommer er i faresonen for å utvikle psykiske lidelser. Sosiale og psykiske problemer fører ofte til rusproblemer, noe som medfører store belastninger for både familie og samfunn.
Venstres landsstyre krever at det nå må prioriteres å få etablert et tverrfaglig samarbeid for barn, ungdom og familie for å få til gode løsninger for forebygging av psykiske lidelser hos barn og unge. I tillegg må det etableres et samordnet behandlingstilbud for denne gruppen, slik at de ikke tvinges inn i voksenpsykiatrien.
Putt en plante på tanken: Venstre vil ha 200 millioner liter biodrivstoff innen 2007
Venstres landsstyre ber Regjeringen stille krav om at all bensin og diesel som selges i Norge, innen 2007 skal inneholde minst 5 % biodrivstoff.
Venstre mener en storsatsing på miljøvennlig biodrivstoff er helt avgjørende for å få til en rask reduksjon av klimagassutslippene fra transport. Norge kan ved en massiv satsing på ren, utslippsfri bioenergi gå i front internasjonalt for å stoppe den raske globale oppvarmingen. Venstres forslag om 5 % innblanding i all bensin og diesel, betyr i praksis at det trengs drøyt 200 millioner liter biodrivstoff i Norge pr år.
I tillegg til renere miljø, kan bioenergi skape tusenvis av nye arbeidsplasser i framtidsrettet, miljøvennlig industri over hele Norge - særlig i distriktene. Venstres forslag om bioenergi står dermed i klar kontrast til Arbeiderpartiet og LOs planer om gammeldagse gasskraftverk som gir et skittent miljø og få arbeidsplasser.
Bakgrunn
Biodrivstoff er drivstoff som produseres av biologisk materiale, og kan være i ulike former: Biodiesel, bioetanol (kan blandes i bensin), biogass og på sikt også biohydrogen. I motsetning til fossil olje og gass fra Nordsjøen, gir biodrivstoff ingen utslipp av klimagasser som bidrar til global oppvarming. Siden mer enn 25 % av de norske klimagassutslippene kommer fra transport, betyr utskifting av fossil diesel og bensin med biodrivstoff mye for å redusere miljøskadelige utslipp.
Innblanding av en mindre andel biodrivstoff i dagens bensin og diesel - Venstre foreslår 5 % innen 2007 - kan gjøres uten at det krever ombygginger av dagens kjøretøypark: Bilene merker enkelt sagt ingen forskjell!
Norge har et enormt, uutnyttet potensiale i å produsere biodrivstoff - blant annet fra biprodukter fra slakterier, skog- og fiskeindustri. (Det gamle Esso-slagordet "Putt en tiger på tanken" får med andre ord en ny dimensjon..) Med dagens produksjonsteknologi er det anslått et potensial på hele 14 TWh eller ca. 1/3 av landets drivstoffbehov - til en pris som er lavere enn for fossilt drivstoff (4-5,50 kr pr liter). Venstres forslag om 5 % innblanding i all bensin og diesel, betyr i praksis at det trengs drøyt 200 millioner liter biodrivstoff i Norge pr år. Det meste av dette er det mulig å produsere i Norge - resten kan importeres fra andre europeiske land.
Venstre-statsrådene Lars Sponheim og Torild Skogsholm har allerede gått i spissen for å legge til rette for mer bruk av biodrivstoff. Biodrivstoff er fritatt for drivstoffavgifter, og det gis direkte støtte til biodrivstoff fra Landbruks- og matdepartementet gjennom Bioenergiprogrammet i Innovasjon Norge. I 2005 er det i tillegg avsatt 5 mill kr til biodrivstoff direkte over Landbruks- og matdepartementets budsjett, og Samferdselsdepartementets støtte til forsøk med nullutslippsteknologi i transport neste år er rekordstor.
Venstres landsstyre er svært tilfreds med denne miljøsatsingen, men krever at neste steg må være enda mer ambisiøst: 5 % biodrivstoff i Norge innen 2007
