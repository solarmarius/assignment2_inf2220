
Mandag 24. august 1992
Kjell Mange Bondevik:
FOR LIVET, FOR FAMILIEN, FOR MILJØET
OG FOR HVERANDRE
Kristelig Folkeparti er i full gang med forberedelsene til valget neste år. På partiets strategikonferanse i helga ble opplegget drøftet. Den amerikanske valgkampen viser at de verdier som KrF står for, er på full fart inn i folks bevissthet, og i den politiske debatt. For livet og for familien uttrykker også kampsaker som vil stå sentralt i KrFs valgkamp neste år. Dette sier Kristelig Folkepartis leder Kjell Magne Bondevik etter partiets sentralstyremøte og strategikonferanse.
-Kristelig Folkeparti vil også la forvaltertanken stå sentralt i et fortsatt arbeid for miljøet, understreker Kjell Magne Bondevik, og legger til at det er grupper som har behov som det offentlige må se et særlig ansvar for å dekke. KrF ønsker å fremme solidaritet, en politikk for hverandre.
-Internasjonalt tenker jeg særlig på u-landene, nasjonalt for eksempel de mange arbeidsløse og de pleietrengende eldre. Sysselsettingspolitikk, helsepolitikk og eldreomsorg vil derfor få en viktig plass i KrFs valgkamp, slår Bondevik fast.
KrF-lederen mener det vil være helt uansvarlig om slike og andre viktige saker blir borte i valgkampen fordi det bare blir en debatt om Europa-spørsmål.
-EØS-avtalen blir avgjort cirka ett år før valget, og spørsmålet om EF-medlemsskap skal avgjøres av folket i en egen avstemming. Men det er mange andre saker som skal avgjøres i Stortinget de neste fire årene, og gjennom stortingsvalget må velgerne påvirke disse sakene. Jeg vil utfordre de andre partiene til å ta konsekvensen av dette i sine valgkampopplegg, sier Kjell Magne Bondevik til slutt.
