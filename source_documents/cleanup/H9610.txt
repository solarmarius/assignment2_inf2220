
Kautokeino Senterpartis program ved Sametingsvalget 2005
Sametinget
Kautokeino senterparti mener at det er viktig at Sametinget får forhandlingsrett med staten når det gjelder økonomiske overføringer til Sametinget. Sametinget må få mer makt og avgjørelsesmyndighet på flere saksområder. Det er av avgjørende betydning at Sametinget styrkes økonomisk og at den økonomiske rammen blir forutsigbar, slik at Sametinget kan utvikle det samiske samfunnet.
Kautokeino Sp vil fremme saker som vedrører vårt lokalsamfunn!
Miljø, ressurser og arealer
Lokalbefolkningen i Kautokeino har tradisjonelt forvaltet naturressursene på en bærekraftig måte. Denne kunnskapen må respekteres og gi større innflytelse når det gjelder forvaltning av ressurser. Dette kan gjøres ved at Finnmarks-eiendommen delegerer forvaltningsoppgaver til kommuner og bygdelag.
Befolkningen i Kautokeino må sikres førstehandsverdien knyttet til utnytting av våre naturressurser, som for eksempel Nárana og Ádjit.
Lokalbefolkningen må fortsatt ha fortrinnsrett til jakt, fiske og bærplukking i utmark.
Alle ansatte i Finnmarkseiendommen må beherske samisk og administrasjonen plasseres i Máze.
Primærnæringer
Jordbruket i Kautokeino har gått sterkt tilbake. Det må etableres ordninger som sikrer jordbruket, som for eksempel støtte til kjøp av melkekvoter og nyskapning og produktutvikling. Etablerere får tilskudd ved overtakelse av gårdsbruk.
Sp vil i samarbeid med reindriften utvikle næringen. At markedsadgangen for reinkjøtt styrkes. Reindriftsadministrasjonen flyttes til Kautokeino.
For Kautokeinos befolkning har utmarka stor betydning som matauke og som økonomisk innkomme. Kommunene og bygdene delegeres adgang til å forvalte utmarksressurser og motorferdsel.
Duodjiinstituttet har stor betydning for duodjiutøvere og må sikres fortsatt drift og utvikling.
Ungdom, idrett og kultur
Sp vil arbeide for at kommunens idrettsanlegg opprustes slik at samisk idrett får fullverdige anlegg, blant annet fotballbane som tilfredsstiller internasjonale krav.
Sp vil arbeide for at Samisk teater, Beaivvá, får tidsmessige lokaler.
Sp vil arbeide for å styrke tilbud til ungdom.
Tapt skolegang
De som skulle ha skolegang under krigsårene og like etter, har ikke fått den opplæring de etter loven skulle ha. De har heller ikke fått skikkelig tilbud om etterskoling. De som har tapt skolegang pga. krigen og fornorskningspolitikken må på individuelt grunnlag få en erstatning som kan oppfattes som rettmessig. Sp vil arbeide for at disse får erstatning av Samefolkets fond.
Kommunikasjoner
Kautokeino har de siste 20-30 år blitt nedprioritert når det gjelder kommunikasjoner. Sp vil arbeide for å få flyplass til Kautokeino og for daglig bussforbindelse til Alta, Karasjok og Finland.
Sp vil også arbeide for at Kautokeino blir prioritert når bredbåndsforbindelser utbygges.
