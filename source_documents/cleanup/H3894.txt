
7.6.2000
Magnhild Meltveit Kleppa,
Pressemelding fra
AKTIVITETSNIVÅ OG IKKE INNTEKTSNIVÅ ER AVGJØRENDE FOR PRESSET I ØKONOMIEN
Det er aktivitetsnivået og ikke inntektsnivået som er avgjørende for i hvilken grad kommunesektoren bidrar til press i norsk økonomi. Dersom økte inntekter i kommunesektoren benyttes til å gjenopprette balansen i kommuneøkonomien framfor å øke aktiviteten, vil dette ikke gi økt etterspørsel fra kommunesektorens side, sier Magnhild Meltveit Kleppa. Hun er Senterpartiets medlem i kommunalkomiteen på Stortinget.
Dette er bakgrunnen for at Senterpartiet, under kommunalkomiteens behandling av kommunenes økonomi for 2001, ber Regjeringen komme tilbake til Stortinget med en utredning om en gjeldssaneringsordning for kommuner og fylkeskommuner i forslaget til statsbudsjett til høsten. - Situasjonen krever at det vises innlevelse og forståelse fra Stortingets side for de oppgaver som kommunene er satt til å løse, sier Kleppa.
Svært mye av problemene i kommunesektoren skyldes opparbeidet gjeld. Dermed bindes mye av driftsutgiftene til renteutgifter og avdrag, midler som skulle gått til den daglige driften av skoler, skolefritidsordninger, sykehjem og sykehus. Flere kommuner og fylkeskommuner må nå legge ned skoler og stenge sykehusavdelinger fordi de ikke har penger til drift.
