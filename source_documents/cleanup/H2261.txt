
Onsdag 20. januar 1993
Sentralstyret i Kristelig Folkepartis Kvinner:
STØTTE TIL VOLDATTE KVINNER I BOSNIA
- IKKE BARE EN KVINNESAK, MEN EN MENNESKESAK
Sentralstyret i Kristelig Folkepartis Kvinner vil oppfordre til bredest mulig støtte til den aksjonen Norsk Folkehjelp har satt igang for de voldtatte kvinnene i Bosnia. Dette er ikke bare en kvinnesak, men en menneskesak der menn og kvinner må stå sammen i fordømmelsen av en grotesk form for "krigsføring".
Den systematiske voldtekten av voksne kvinner, unge kvinner, unge jenter og små barn er blitt karakterisert som den mest umenneskelige krigsstrategi siden nazistenes konsentrasjonsleirer. Det er nå nødvendig med en internasjonal fordømmelse av de overgrepene som serbiske soldater gjør seg skyldige i, og med hjelpetiltak overfor de kvinner som er blitt ofre for uhyrlighetene.
KrFK vil sammen med stortingskvinnene og et bredt spekter av politiske og humanitære kvinneorganisasjoner støtte den aksjonen Norsk Folkehjelp har satt i gang. Vi vil utfordre Rotary-klubber, Lions-klubber og alle andre "mannsmiljøer" til å være med og støtte ofrene for overgrepene. Her må det vises solidaritet på tvers av nasjonale, etniske, politiske, kjønnsmessige og religiøse grenser. Voldtektene i Bosnia er et angrep på selve menneskeverdet.
