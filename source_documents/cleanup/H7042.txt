
14.05.03
Karin Andersen, SVs parlamentariske nestleder
- Den som står i gjeld er ikke fri
Statsministeren la i dag fram et opplegg for å øke kommunens handlefrihet.
- Det er positivt at Regjeringen vil gi kommunene mer frihet, men det er elendig økonomi, ikke øremerking, som i dag er den største trussel mot lokaldemokratiet og friheten. Alt for mange kommuner må i dag bruke tida si på å kjempe mot underskudd og gjeld, sier Karin Andersen og legger til:
- SV vil bidra til å innlemme øremerkede tilskudd i rammene og forenkle kommunale regler, men vi utfordrer Regjeringen tilbake på å øke rammene slik at folk kan være sikre på at kommunene kan tilby gode skoler og omsorg.
Hun sier at SV også vil passe på at dette ikke blir et skalkeskjul for å overlate innstramminger i folks velferd til kommunene.
- Vi vil forplikte staten til å finansiere og sette kvalitetskrav som sikrer folks grunnleggende rettigheter.
Andersen sier at inntektssystemet må justeres når øremerkede tilskudd innlemmes i den store potten til kommunene, for å unngå at nye skjevheter oppstår.
