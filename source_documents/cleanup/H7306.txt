
26.05 2003
Nordland KrF
Program for Nordland Kristelig Folkeparti 2003-2007
Innledning
Nordland Kristelig Folkeparti er i hele sin virksomhet forpliktet på det kristne menneskesynet, de ti bud og forvalteransvaret. Det er vår oppgave å omsette dette til praktisk politikk i Nordland. Dette spenner helt fra omsorgen for det enkelte menneske fra unnfangelse til en naturlig død - til fellesskapsløsninger som bygger på solidaritet og rettferdig fordeling. Det kristne menneskesynet baserer seg på frihet under ansvar. Staten bør derfor bare begrense individenes handlefrihet der enkeltmenneskenes evne og vilje til å sikre fellesgoder og langsiktighet ikke strekker til.
Verdigrunnlag
Nordland Kristelig Folkeparti er i hele sin virksomhet forpliktet på det kristne menneskesynet, de ti bud og forvalteransvaret. Det er vår oppgave å omsette dette til praktisk politikk i Nordland. Dette spenner helt fra omsorgen for det enkelte menneske fra unnfangelse til en naturlig død - til fellesskapsløsninger som bygger på solidaritet og rettferdig fordeling. Det kristne menneskesynet baserer seg på frihet under ansvar. Staten bør derfor bare begrense individenes handlefrihet der enkeltmenneskenes evne og vilje til å sikre fellesgoder og langsiktighet ikke strekker til.
De fleste i Norge lever i en historisk høy materiell velstand. Samtidig sliter mange med sin livssituasjon. Relasjonene mellom mennesker er på mange måter blitt vanskeligere tross velstanden på grunn av flere oppløste familier, økt flytting og rotløshet, fremmedgjøring, ensomhet m.v. Normene for rett og galt blir mer utydelige og gjenspeiler seg i neste omgang også hos den oppvoksende slekt. Nordland Kristelig Folkeparti ønsker å være en motkraft mot en ensidig jakt på materielle verdier og ha andre grunnleggende mellommenneskelige verdier i fokus.
Nordland KrF ønsker å styrke det regionale politiske engasjementet som en del av demokratibyggingen, og være en påvirkningskraft mot sentrale politikere og andre beslutningstakere. I alt dette er det ideologiske fundamentet grunnleggende og vesentlig for vårt arbeid.
Familiepolitikk
Familien er den grunnleggende enheten for fellesskap, og har oppgaver som andre institusjoner ikke kan ivareta. Der lærer barna og de unge om verdier, omsorg og sosial tilpasning. Samfunnet må derfor lage gode ordninger for familien. Nordland Kristelig Folkeparti ser det som en viktig oppgave å verne og styrke ekteskap og familier. Dette gjelder alle familier; par med og uten barn, aleneforelderfamilier og enslige.
Kristelig Folkeparti forankrer sin familiepolitikk i kristne grunnverdier og i kunnskap om familienes situasjon. Et trygt og stabilt familiemiljø har betydning for å bygge barnas selvrespekt og selvbilde. Det offentlige må bidra til å styrke foreldrene i deres roller. Det bør etableres nettverk der foreldre både får hjelp og kan hjelpe hverandre. Dette kan skje gjennom foreldreveiledning, helsestasjoner, kontakt foreldre - skole og foreldre - barnehage, eller gjennom frivillige organisasjoner. Ustabile familieforhold kan føre til utrygghet og mangel på tilhørighet. Et sentralt mål for familiepolitikken vår er å snu denne utviklingen. Det er ingen løsning at det offentlige overtar stadig mer av familiens oppgaver når ting ikke fungerer. Barn og foreldre må gis anledning til å bygge gode relasjoner til hverandre, til slekt, venner og naboer, medelever og kolleger.
Det bør legges til rette for økt bruk av samlivsveiledning. I forbindelse med svangerskap og fødsel må kommende mødre og fedre få tilbud om foreldrekurs. Kunnskap om menneskelige relasjoner og sosial kompetanse må være tema i skolen, og samlivsundervisningen må stimulere til etisk refleksjon og ansvar.
Nordland KrF vil arbeide for:
· et bedre tilbud om samlivskurs, og styrking av familierådgivingen.
· å sikre likeverd og likestilling for enslige gjennom økonomiske ordninger, boligpolitikk og sosiale hjelpetiltak.
· at aleneforeldre må få mer praktisk avlastning, økte utdanningsmuligheter og mer målrettede økonomiske ordninger.
· å styrke barnevernet generelt, det forebyggende arbeidet og fosterhjemsarbeidet spesielt.
· å styrke familievernet slik at det kan arbeide mer forebyggende på tvers av fagfelt og forvaltningsnivå.
Bosetting og befolkningsutvikling
Befolkningsutviklingen er kanskje den største utfordringen vi står overfor i Nordland. I distriktene skjer det en verdiskaping som er av stor betydning for fylket og for landet som helhet. Forutsetningen for dette er at det bor mennesker der og at unge mennesker ser betydningen av dette og har tro på framtiden for distriktene. Vi registrerer i dag en stadig økende tendens til at yngre mennesker flytter fra bygdene og distriktene og inn til større sentra. Det resulterer i at vi får en økende andel eldre på disse stedene, og har konsekvenser for nyrekruttering til næringslivet og offentlig virksomhet.
Vi trenger også livskraftige sentra og byer som kan bistå distriktene i forhold til den type tilbud som av naturlige grunner ikke er i distriktene. Det må ikke oppstå et motsetningsforhold mellom distriktene og sentra, men disse må utfylle hverandre i forhold til befolkningens behov.
Nordland KrF går inn for å:
· legge til rette for at unge mennesker kan etablere seg i distriktene med hensyn til arbeid og familie.
· sette fokus på bostedskvaliteter for unge mennesker.
· arbeide for flere arbeidsplasser for kvinner i distriktene.
Utdanning og forskning
Den gode skolen skal formidle kulturarv, verdier og kunnskap. Respekt for seg selv og sine medmennesker er en viktig verdi som må formidles gjennom utdanningsinstitusjonene. Trivsel, trygghet og tilhørighet i klasserommet er utgangspunktet for et godt læringsmiljø.
Utdanning er en nødvendig del av den enkeltes velferd. De unge i Nordland skal ha et så likeverdig tilbud om videregående opplæring som mulig. For å oppnå dette blir det viktig å opprettholde en desentralisert tilbudsstruktur med utnyttelse av de muligheter den nye teknologien gir.
Samarbeidet mellom grunnskole, videregående skole og lokalt næringsliv er avgjørende for å sikre rekruttering av lokal arbeidskraft med riktig kompetanse. Skolen må ha fokus på dette og næringslivet må ta del som opplæringsarenaer for de unge. Entreprenørskap og ungdomsbedrifter må vektlegges sterkere i opplæringen i skolen.
Kompetanse er en forutsetning for all utvikling og verdiskaping i samfunnet, og vil være et viktig konkurransefortrinn i framtiden for næringslivet. Kompetanse er også nødvendig innenfor offentlig forvaltning og tjenesteyting, som i skole, barnehagene, i sykehusene og i eldreomsorgen. Utdanningstilbudet ved fylkets tre høgskoler må tilpasses behovet både i næringslivet og i offentlig sektor, og gjøres tilgjengelig for de utdanningssøkende i fylket. Høgskolene og forskningsinstitusjonene i Nordland er sentrale aktører i den regionale utviklingen, og må bli mer delaktig i denne utviklingen. Nordland trenger sterkere forskningsmiljøer og kompetansearbeidsplasser, noe etablering av universitet i Bodø i sterk grad vil kunne bidra til.
Nordland KrF vil arbeide for :
· at de unge i Nordland skal ha et kvalitetsmessig godt, likeverdig og tilpasset utdanningstilbud.
· å opprettholde en desentralisert skolestruktur innenfor videregående opplæring i fylket.
· at flest mulig elever i videregående opplæring kan bo hjemme lengst mulig og at borteboende elever har et godt bo - og fritidstilbud.
· at flest mulig, unge og voksne, får anledning til å skaffe seg den utdanning de har behov for gjennom desentraliserte utdanningstilbud og tilbud tilpasset voksne.
· at Høgskolen i Bodø får status som universitet.
· at forskningsmiljøene i Nordland får en større andel av de tilgjengelige forskningsmidler.
Helse og omsorg
Alle mennesker skal ha trygghet for liv og helse. Gode og tilgjengelige sykehustilbud er nødvendig for oss alle. Selv om sykehustjenestene ikke lengre er en fylkeskommunal oppgave må det fortsatt være politisk fokus på tjenesten. Helse - og omsorgstjenestene må fungere tilfredsstillende slik at nødvendig hjelp kan gis når behovet er der.
Noen av oss trenger ekstra hjelp eller omsorg ved langvarig sykdom, funksjonshemming eller annen vanskelig livssituasjon. Den innsats frivillige organisasjoner gjør for enkeltmennesker må tas vare på og verdsettes av samfunnet.
Helsefremmende og forebyggende arbeid innefor helsetjenestene er en viktig oppgave. Helseaspektet må være mer framtredende i alle deler av det politiske arbeidet, som arealplanlegging i lokalsamfunnene og byene, nærmiljøplanlegging, oppbygging av sosiale nettverk, og matproduksjonen.
Nordland KrF går inn for:
· å bidra til at nordlendingen har et godt tilbud av helsetjenester ved kontakt med de sentrale myndigheter.
· å arbeide for en sterkere satsing på tilbudet innenfor psykiatrisk helsetjenesete.
· å styrke forebygging av alkohol- og annet rusmisbruk ved sterkere satsing på informasjon og holdningsskapende tiltak.
· å bidra til at funksjonshemmede opplever likeverdighet i livssituasjonen, og har mulighet til utdanning, arbeide og et verdig familieliv.
· å bidra til at det fortsatt satses på helsesøstertjenesten innenfor de videregående skoler i fylket.
· økt rekruttering av tannleger.
· at nåværende sykehusstruktur opprettholdes med fullverdig akuttberedskap og fødetilbud i lokalsykehusene.
Miljø og forvalteransvar.
Vi mennesker har avgjørende innvirkning på forholdene på jorda og alt som lever.
Mennesket er satt til å forvalte skaperverket, og vi står til ansvar overfor våre etterkommere.
Nordland Kristelig Folkeparti mener derfor at vern gjennom bærekraftig bruk er den beste måten å forvalte naturressursene på. Ved at vi høster av overskuddet fra både land og hav opprettholdes den økologiske balansen og bestandene fornyes.
Nordland KrF mener at en bærekraftig utvikling står i motsetningsforhold til en global frihandel der varer skal produseres der produksjonskostnadene er lavest - med tilsvarende lange transportavstander. Produksjonen flyttes også til de områdene som har svakest miljølovgivning og kontroll. Denne ensidige profittenkningen er kanskje den største trusselen mot både menneskene og naturen. Vi ønsker å prioritere høyest i vårt miljøarbeid det som kan motvirke uopprettelige skader både på menneskene og naturen omkring oss.
Nordland KrF vil arbeide for:
· at vern gjennom langsiktig og miljøvennlig bruk blir den bærende ideen innen naturvernet.
· at klassisk strengt naturvern brukes ved spesielt verneverdige lokaliteter / arter.
· en rovdyrpolitikk der staten tar det fulle og reelle ansvaret både gjennom erstatningsordningene og en tilpasning av rovdyrbestandene til en forsvarlig beitebruk i utmarka.
· at det tas større menneskelige hensyn i gjennomføringen av miljøpolitikken.
· økt innsats mot utslipp av giftige kjemikalier og tungmetaller, radioaktive stoffer og annet som er helsefarlig og til skade for livet både på land og i havet.
· at oljevernberedskapen langs kysten styrkes.
Næringsliv.
Generelt.
Nordland har et allsidig næringsliv som spenner fra primærproduksjonene innen fiske, oppdrett, landbruk og reindrift via bergverk og prosessindustri til høyteknologiske bedrifter i ulike kategorier. Eksportindustrien dominerer og er i hovedsak basert på naturressursene i fylket - enten i form av råvarer eller tilgang på elektrisk kraft. Nordland KrF mener at vi fortsatt skal satse på utvikling av denne delen av næringslivet, som derfor må gis utviklingsmuligheter og konkurransedyktige rammebetingelser. På en del områder der det kan oppstå konflikter mellom næringslivets behov og miljøspørsmål, må de langsiktige miljøkonsekvenser tillegges avgjørende vekt. Unødvendig byråkrati må fjernes, og initiativ og tiltakslyst stimuleres.
Nordland KrF vil arbeide for:
· at felles miljøkrav i størst mulig grad må avklares internasjonalt for å unngå at våre eksportbedrifter settes i en umulig konkurransesituasjon.
· at industrien fortsatt må få tilgang på nødvendig kraft til en konkurransedyktig pris.
· at rammevilkårene for industri- og næringsvirksomhet i Norge må bedres.
· at utfordringene for de små og mellomstore bedriftene ivaretas spesielt bl.a. gjennom:
- en forenkling av regelverk og rutiner.
- at det i større grad stimuleres og legges til rette for lokalt eierskap.
Energiforsyningen.
Utbyggingen av ny vannkraft i Norge er stoppet opp, mens forbruket fortsetter å vokse. Potensialet for økt kraftproduksjon er begrenset. Ny vannkraft bør først og fremst skaffes gjennom utvidelser og opprustning av eksisterende kraftverk, samt bygging av småkraftverk som innebærer ubetydelige naturinngrep. Nordland KrF kan akseptere en fortsatt utbygging av vannkraft der det kan gjøres uten store inngrep i naturen. Hvert enkelt prosjekt må vurderes individuelt slik forutsetningen er etter vassdragsloven Samtidig må det satses kraftig på nye fornybare energikilder. Hovedvirkemiddelet for å bedre kraftbalansen må være å stoppe veksten i energiforbruket og en mer effektiv utnyttelse av energien, bl.a. gjennom sterk satsing på bruk av varmepumper og bioenergi til oppvarmingsformål.
Ved innføringen av den nye energiloven med et fritt kraftmarked ble det samtidig innført en felles tariff for hele sentralnettet. Nordland KrF mener at overføringstariffen må differensieres etter transportkostnadene for å stimulere til lokalisering av store kraftbrukere i nærheten av produksjonsstedet. Det gir mindre overføringstap med bedre utnyttelse av den kraften vi allerede har til disposisjon.
Hjemfallsretten for vannkraftanlegg står under press p.g.a. EØS-avtalens forbud mot ulike regler for offentlig og privat eide anlegg. Etableringen av et rent statlig sentralt forvaltnings-organ for hjemfallsinstituttet vil frata kommunene og fylkene store verdier på sikt. Nordland KrF mener at hjemfallsretten må bestå og utformes slik at kommunene og fylkene sikres både framtidig forvaltning og inntektsgrunnlag.
Nordland KrF går inn for:
· en opprusting og utvidelse av eksisterende vannkraftverk der dette ikke fører til nye store inngrep i naturen.
· sterk satsing på forskning, utvikling og bruk av nye miljøvennlige energikilder.
· økonomisk støtte til investering i energiøkonomisering og nye miljøvennlige energiformer, som varmepumper og bioenergi.
· å få utredet alternative måter å beregne overføringstariffene på, slik at det stimuleres. til mer energiøkonomisk lokalisering av kraftkrevende virksomheter.
· at kontrollen over fallrettighetene fortsatt skal kunne være lokalt og regionalt om loven om hjemfallsrett endres.
Olje og gass
Olje- og gassvirksomheten innebærer en risiko for fiskeriene og naturmiljøet. Fiskeressursene er en fornybar ressurs og konsekvensene for fiskeri- og havbruksnæringene må veie tungt ved risikovurdering av aktuelle lete- og utvinningsområder. Gyte- og oppvekstområdene, spesielt for torsken, er særlig viktig å beskytte. Leting og utvinning i Norskehavet og Barentshavet må gi positive ringvirkninger i Nordland og Nord-Norge.
Nordland KrF går inn for:
· at olje og gassvirksomheten langs kysten vår skal gjenspeile seg i anlegg og virksomhet på land.
· at det må foretas en konsekvensutredning for de viktigste områdene for fiskeriene våre før det åpnes for oljeleting og evt. utvinning.
Fiskeri og havbruk
Fiskeripolitikken er en viktig del av bosettings-, distrikts- og sysselsettingspolitikken. Grunnlaget for fiskeripolitikken må være en langsiktig forvaltning av fiskeressursene. Kystfiskeflåten og lokalt eierskap er viktig for å sikre grunnlaget for bosetting langs kysten. Kystflåten er også mindre kapitalkrevende, og kan redusere presset på fiskeressursene. Den havgående flåten har en viktig rolle i høsting av fiskeressurser utenfor kystflåtens rekkevidde, og bør bidra til en mer stabil råstofftilgang for fiskeindustrien.
Fiskeressursene er en felles ressurs, som ikke skal underlegges privat eiendomsrett. Dagens ordning med kvoterettigheter som i realiteten kjøpes og selges gjør det vanskelig for unge å etablere seg i næringen, og er i strid med prinsippet om at fiskeressursene er en felles ressurs.
Havbruksnæringen må videreutvikles til nye arter. Konsesjonstildeling må brukes aktivt som et distriktspolitisk virkemiddel. Lokalsamfunnet som stiller områder til disposisjon for oppdrettsvirksomheten bør sikres inntekter fra aktiviteten. Nye konsesjoner for lakseoppdrett bør legges til områder der konsekvensene for villaksen er minst mulig, de viktigste laksestammene bør sikres ved vern av vassdragene og fjorder uten lakseoppdrett.
Nordland KrF går inn for:
· at fiskekvotene i sterkere grad knyttes til lokalsamfunnene.
· at lokale fiskestammer kan forvaltes innen et avgrenset geografisk område.
· å utvikle større grad av lokal foredling av fiske- og havressursene, bl. annet i samarbeid med regionale forskningsmiljøer.
· økt satsing på tiltak mot rømming og lakselus.
· at konsesjoner for oppdrett bør tilhøre lokalsamfunnene der de er lokalisert og at de bør leies ut i stedet for å "selges" gjennom høye konsesjonsavgifter til staten. Leieinntektene må gå til de aktuelle kommunene / regionene.
Landbruk
Norsk landbrukspolitikk er i all hovedsak rikspolitikk, men Nordland Kristelig Folkeparti tar mål av oss som fylkesparti å være pådrivere for en landbrukspolitikk som fortsatt skal tilgodese både næringens og distriktenes interesser. Landbruket er avgjørende for å opprettholde levende bygder og spredt bosetting. En variert produksjon kombinert med et strengt jordvern er grunnleggende viktig for forsyningsberedskapen i de ulike deler av landet.
Det er viktig å utvikle landbrukets ulike funksjoner så de samlet kan styrke næringslivet i bygde-Norge. Ressursene må forvaltes på en langsiktig måte slik at en tar vare på det biologiske grunnlaget og miljøkvalitetene i kulturlandskapet. Vi må videreutvikle de gode kvalitetene i den norske matproduksjonen og sikre oss best mulig mot smitte og sykdommer.
Skogbruket er basert på fornybare ressurser og skogindustrien er Norges nest største eksportnæring fra fastlandet. Skogbruket er spesielt avhengig av langsiktige rammevilkår, og derfor bør det fortsatt være økonomiske ordninger som stimulerer til skogkultur i skogreisingsområdene. Vi må ta vare på de verdiene som allerede er lagt ned i en storstilt satsing på skogplanting i fylket vårt gjennom mange år. Produktiv skog som står utilgjengelig til bør først innlemmes i barskogvernet hvis den for øvrig oppfyller kriteriene.
Nordland KrF går inn for:
· at rekrutteringen til landbruket må sikres bl.a. gjennom en godt tilrettelagt landbruksutdanning tilpasset våre forhold.
· at bonden skal kunne få en anstendig inntekt i forhold til arbeidsinnsatsen og som er på linje med sammenlignbare yrkesgrupper.
· at forskningsinnsatsen bør styrkes for å utvikle et landbruk i bedre økologisk balanse.
· at landbruket i arktiske strøk må vies særlig oppmerksomhet.
· at det legges til rette for større produksjon og bedre omsetning av økologiske landbruksvarer.
· at det legges til rette for produksjon, foredling og omsetning av lokale gårdsprodukter.
· at næringsmiddelindustrien får akseptable konkurransevilkår.
· en videreføring av verdiskapingsprogrammet for skog, slik at avvirkningen kan opprettholdes og arbeidsplassene sikres.
· en langsiktig og miljømessig god forvaltning og drift av skogen i Nordland i samsvar med "Levende skog" - standarden .
· at skogavgiften skal kunne brukes til bygging av nye skogsveier hvis veiprosjektene for øvrig kan godkjennes ut fra miljømessige kriterier.
Samferdsel
Samferdsel er en viktig forutsetning for bosetting og næringsliv i fylket. Gode kommunikasjonsmuligheter er også av stor betydning for utdanningstilbudet og for den alminnelige trivsel. Næringslivet i Nordland står for en stor del av norsk eksport, og fylket har store avstander. Nordland KrF vil kjempe for bedre økonomiske rammer for både vedlikehold og investeringer i veg, jernbane og havner.
Nordland KrF vil arbeide aktivt for å få ned antall ulykker og antall drepte og skadde i trafikken. Vi vil støtte holdningsskapende arbeid blant barn og unge, bedre merkingen langs veg og på sjøen, og utbedre ulykkespunkter, samt arbeide for mer penger til rassikring langs veg og jernbane.
Nordland Kristelig Folkeparti er opptatt av at det skal være et helhetlig, behovtilpasset og effektivt kommunikasjonstilbud i hele fylket. Miljø, trafikksikkerhet og samordnet areal- og transportplanlegging skal ivaretas. Kollektivtilbudet skal utvikles til beste for alle, og spesielt til personer som er bevegelseshemmet eller ikke disponerer bil. I store deler av fylket er det viktig med et tilfredsstillende hurtigbåt- og fergetilbud.
Nordland KrF går inn for:
· å fokusere på verdiskaping som virkemiddel for å få økte økonomiske rammer til samferdsel i fylket.
· å arbeide aktivt for å få ned antallet transportulykker i Nordland. Vi vil støtte holdningsskapende arbeid blant barn og unge, bedre merking og utbedring av ulykkespunkt og arbeide for mer penger til rassikring langs vei og jernbane.
· å styrke og videreutvikle luftfartstilbudet i fylket. Prisen på ruter internt i fylket, og for reiser der en kombinerer to selskap, bør reduseres.
· å opprettholde Hurtigrutens seilingsdistanse og anløpsstruktur.
· at ordningen med ungdomskort på kollektivtransport i fylket må opprettholdes.
· å utbedre havner og farleder og styrke sikkerheten langs kysten.
· å utvikle Nordlandsbanen med flere krysningsspor, automatisk togstyring og et oppgradert banelegeme. Reisetilbudet og godstransporten på Ofotbanen må videreutvikles.
· å argumentere for økte økonomiske bevilgninger til stam- og riksveier i fylket. Igangsatte prosjekter skal fullføres og flaskehalser på E6 prioriteres. Tverrforbindelsene fra kysten mot E6 har et særlig behov for oppgradering.
· å legge til rette for kombinasjoner av passasjer- og godstransporter med buss og båt til spredt bebodde områder. Vi vil prioritere strekninger som er viktige for næringsliv, arbeids- og skolereiser.
· å prioritere kollektivtransport , sykkel- og gangveier i byer og tettsteder.
· å tilføre mer midler til nord-sør - korridorene med Nordlandsbanen og E6, og øst- vestkorridorene over Bjørnfjell, Umskaret og Kjernfjellet.
· å ta miljøhensyn i all transportplanlegging i fylket. Det er særlig viktig å redusere støyproblemer, og stille krav om miljøvennlig teknologi og drivstoff.
· at utbyggingen av bredbånd forseres slik at det blir et tilbud om høyhastighets telekommunikasjon i hele fylket.
· å prioritere opprusting og fast dekke på fylkesveiene.
Kultur
Kultur er bærer av grunnleggende verdier i samfunnet vårt. Nordland KrF vil styrke bevisstheten om vår kristne og Nord-norske kulturarv og identitet. Kultur er en positiv drivkraft i lokalsamfunnet. Den er en brobygger mellom generasjonene, ulike kulturer og skaper aktivitet og engasjement. Gjennom kulturarbeide vil barn og unge få en forståelse for og et forhold til sin egen identitet og sitt eget hjemsteds historie. Også samfunnet i Nordland blir i økende grad flerkulturelt og kulturaktiviteter vil bidra til større forståelse for andre kulturer og forebygge rasisme. Samisk kultur og historie er en naturlig del av Nordlands kultur og historie og er en del av vår kulturarv.
Idrett er en viktig bidragsyter til vårt kulturliv som skaper positiv livsutfoldelse i form av ulike aktiviteter for barn, unge og voksne. Idrettsaktivitetene er viktige for folkehelsa i det forebyggende arbeidet. Frivillige organisasjoner er fundamentet i et aktivt kulturliv i de fleste lokalsamfunn. De har vært viktige verdi- og tradisjonsformidlere, ikke minst for barn og unge. Gode rammevilkår er en forutsetning for at de fortsatt kan være i stand til å ivareta denne sentrale samfunnsrollen.
Nordland KrF vil arbeide for :
· at frivillige organisasjoner sikres gode arbeidsvilkår og økonomisk støtte.
· at innsatsen for å bevare eldre kirker, fortidsminner og fredede bygninger styrkes.
· at estetiske og trivselsmessige forhold i større grad tas hensyn til i offentlig planlegging.
· at arbeidet for å bevare og styrke den samiske kulturen videreføres.
· at innvandrere og flyktninger skal bli integrert i lokalmiljø og delta på samme vilkår som andre i samfunnet.
Internasjonalt samarbeid
Nordland fylke har kontakt og samarbeid med andre regioner både i Norden, Barentsområdet og Baltikum. Dette foregår både gjennom deltagelse i europeiske organisasjoner, tosidig direkte samarbeid og via EU sine interreg-programmer. Å arbeide med utenrikspolitiske spørsmål på fylkes- og kommunenivå er vesentlig. Dette utvikler de mellommenneskelige forbindelsene og skaper kontaktnett for utvikling av næringsliv og kultur. Våre felles nordiske verdier og identitet kan bli viktige å ta vare på i et Europa i rask endring.
Mer og mer av lovverk, forskrifter og økonomiske rammebetingelser kommer som et resultat av internasjonale avtaler, direktiver, varehandel og fri kapitalflyt. Gjennom EØS-avtalen har Norge blitt pålagt å innføre EU sitt lovverk. Nordland Kristelig Folkeparti mener at EØS-avtalen blir mer problematisk etter hvert som EU-området utvides og stadig flere saker som ikke har direkte med handel og økonomi å gjøre blir fortolket til å ligge innenfor avtalen.
Nordland KrF mener:
· at det er nødvendig med en ny gjennomgang av vårt forhold til EU i kommende valgperiode for å få vurdert andre avtaleformer/ tilknytninger.
· at Norge fortsatt bør stå utenfor EU.
· at vetoretten i EØS-avtalen må tas i bruk der viktige nasjonale interesser står på spill.
· at det må arbeides aktivt både sentralt og regionalt for å sikre våre interesser i WTO-sammenheng - spesielt innen det som angår distriktene.
· at samarbeidet med Baltikum og i Barentsregionen må styrkes.
· at det nordiske regionale samarbeidet innenfor rammen av nordisk ministerråd må styrkes.
Fylkeskommunens utviklerrolle
Nordland er et langstrakt fylke som består av 45 kommuner med store variasjoner i befolknings- og næringsstrukturen. Dette skaper en rekke utfordringer, der fylkeskommunen har en sentral rolle. En fylkeskommune styrt av folkevalgte er nødvendig for å ivareta de ulike interesser i fylket vårt.
Fylkeskommunens rolle har blitt endret og rollen som regional utviklingsaktør er blitt styrket. Som regionalpolitisk utviklingsaktør er fylkeskommunen sentral i gjennomføringen av den regionale politikk der samarbeid mellom kommuner, regional statsforvaltning og næringslivet, er av avgjørende betydning. Fylkesplanen for Nordland er et viktig styringsredskap både for fylkeskommunen, kommunene, statlige etater og andre offentlige og private aktører.
Nordland KrF vil arbeide for å
· utvikle fylkeskommunen til å bli en aktiv medspiller til kommunene med tanke på lokal og regional utvikling, blant annet ved å opprettholde bevilgninger til kommunale næringsfond.
· utvikle samarbeidsformer mellom fylkeskommunale, kommunale og statlige virksomheter slik at offentlige oppgaver kan løses bedre og mer effektivt.
· arbeide for større samsvar mellom nye oppgaver gitt fra statlig hold og den økonomiske rammen som gis av staten.
· arbeide aktivt for etablering og opprettholdelse av statlige arbeidsplasser i Nordland.
·videreutvikle samarbeidet mellom de Nordnorske fylkene for å skape enhet i felles saker som tas opp med sentrale myndigheter og for utvikling av felles Nordnorske interesser.
·bevisst lokalisere fagmiljø innenfor offentlig virksomhet ut i distriktene.
