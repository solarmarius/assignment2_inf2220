
Dato: 5. juli 2005
Stortingsrepresentant Harald Tom Nesvik
- Tøvete forslag om røyk under disk
- Forslaget om å fjerne tobakksvarer fra hyllene er usedvanlig tøvete. Dette er som å gå 100 år tilbake i tid, sier stortingsrepresentant Harald Tom Nesvik fra Fremskrittspartiet.
Sosial- og helsedirektoratet vil at sigaretter, tobakk og snus bør fjernes fra butikkhyllene. Alternativet kan bli salg fra "gjemmesteder" under disk. Det er Dagsavisen som melder dette i dag. Direktoratets forslag fremkommer i "Nasjonal strategi for tobakksforebygging 2006-2010 som nå sendes ut på høring.
- Dette forslaget er usedvanlig tøvete og har ingenting for seg, sier Harald Tom Nesvik.
- Per i dag er tobakk en lovlig omsettelig vare. Jeg mistenker noen for å egentlig ville forby tobakk totalt, men da må man våre såpass ærlig å si det rett ut, i stedet for å stadig komme med tiltak som gjør livet vanskeligere for røykerne, sier Nesvik.
- Nå må denne heksejakten på røykerne snart ta slutt! De fleste vet at det er skadelig å røyke, men det finnes også mye annet som kan være skadelig, for eksempel fedme. Men man har altså valgt å ta for seg røykerne, antagelig fordi det er mest beleilig, sier Nesvik.
- Å skulle gjemme tobakken vekk og selge den under disk, som om det skulle være noe "snuskete" eller umoralsk å handle sigaretter og snus, er å gå 100 år tilbake i tid, avslutter Harald T. Nesvik.
