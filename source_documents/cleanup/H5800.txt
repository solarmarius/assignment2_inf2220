
Oslo, 23. april 2002
Kristin Clemet
Økt innsats mot mobbing
Utdannings- og forskingsdepartementet aukar innsatsen i arbeidet mot mobbing, vald og rasisme. Alle kommunane i landet skal i løpet av 2003 få tilbod om å vere med i Olweus-programmet.
Olweus-programmet er eit spesielt tiltaksprogram mot mobbing og asosial framferd. Det byggjer på forskingsbasert kunnskap og erfaring. Ved å vise fram og diskutere konkrete eksempel blir elevane stimulerte til å forstå den situasjonen mobbeofferet er i, og til å sjå verknadene av mobbing. Programmet legg vekt på å oppdage mekanismane i mobbinga, og på å formidle fakta om mobbing.
Olweus-gruppa som høyrer inn under Universitetet i Bergen, skal no saman med Læringssentret leggje til rette for at alle kommunane i landet kan nytte programmet. Dei økonomiske midlane som er nødvendige for å gjennomføre programmet, skal Utdannings- og forskingsdepartementet og Barne- og familiedepartementet i fellesskap syte for å skaffe.
- Fravær av truende atferd er en forutsetning for et trygt og godt læringsmiljø, og vi skal bygge dette arbeidet på nulltoleranse, sa utdannings- og forskingsminister Kristin Clemet i si innleiing på en konferanse i regi av Barneombodet og Læringssenteret tysdag.
Ho peika også på verdien av holdningsskapande arbeid der elevane sjølve, foreldra og ulike samfunnsektorar er med. Ho meiner at skoleleiinga spelar ei nøkkelrolle i dette arbeidet.
Læringssentret har på vegne av Utdannings- og forskingsdepartementet mange tiltak for å få til eit betre arbeidsmiljø i skolen og for å få vekk mobbing. Dette gjeld mellom anna tiltak for å rette merksemda mot det moralske og faglege ansvaret vaksne har når det gjeld å førebyggje og handtere mobbing. Andre døme er skolemekling, KREPS (kreativ problemløysing i skolen) og handsaming av ni ulike tiltaksprogram.
