
Oslo, 9. september 2003
Trine Skei Grande, Venstre
- Vil ha slutt på SVs hets av Krohn Devold
Venstres Trine Skei Grande reagerer kraftig på at SVs forsvarspolitiske talsmann i søndagens utgave av Dagbladet benytter karakteristikken "groupie for Bush" om Kristin Krohn Devold. ­ Dette føyer seg inn i rekken av usmakelige kjønnsdiskriminerende uttalelser fra SV'ere om forsvarsministeren, sier Trine Skei Grande, som er parlamentarisk leder i Venstre.
Uttalelsen sto på trykk i Dagbladet søndag 7. september, og det var SV's Kjetil Bjørklund som sto bak utspillet. Skei Grande viser til tidligere uttalelser fra SV'ere om forsvarsministeren som hun mener er minst like graverende; Den 20. mars i år gikk SV-leder Kristin Halvorsen ut i Dagbladet og kritiserte Devold for påkledning og bildebruk i et Scanorama-intervju med forsvarsministeren. Den 6. desember 2002 gikk tidligere SV-leder Berit Aas, som nå er kvinneforsker" ut på P4 og påsto at Devold "hadde blitt forsvarsminister fordi hun var så pen".
­SV snakker om likestilling men praktiserer ufin hersketeknikk og kvinnediskriminerende karakteristikker i sin politiske agitasjon. Dette er smakløst, særlig når det gjentar seg gang på gang, sier Skei Grande. Hun mener SV'ernes uttalelser er minst like ille som den nå pensjonerte admiral Skorgen som mente Devold ikke kunne bli ny NATO-sjef på grunn av "pene knær".
­ Jeg har heller ikke alltid vært like fornøyd med Krohn Devolds utrykksform, men det er under en hver anstendighetsgrense å komme med slike karakteristikker, avslutter Skei Grande.
