
17.02.03
Senterpartiet
Åslaug Haga foreslått som ny Sp-leder
Valgkomitéen i Senterpartiet har énstemmig innstilt Åslaug Haga som ny leder i partiet. Åslaug Haga er handlekraftig, kunnskapsrik og vil noe med Senterpartiet og Norge. Hun har en unik bakgrunn i kombinasjonen av inngående kjennskap til det norske samfunnet og internasjonal erfaring, sier Terje Riis-Johansen, leder i valgkomitéen.
Riis-Johansen mener at Haga med sin bakgrunn er svært godt skikket til å løfte Senterpartiet, som det siste året har slitt tungt på meningsmålingene. Han tror likevel ikke at lederskifte alene er nok. Hardt arbeid, samhold og samarbeid over tid må dessuten til.
Valgkomitéen har forslått Lars Peder Brekk og Liv Signe Navarsete som henholdsvis første og andre nestleder. Alt i alt et sterkt og godt lederlag, sier Riis-Johansen.
Både Brekk og Navarsete har forankring i tradisjonelt viktige Sp-miljø, og Riis-Johansen peker på at de har stor kunnskap og tillit innenfor distrikts- og næringspolitikk, og innenfor velferdstatens hovedleverandør, kommunesektoren.
Valget av den nye ledelsen i Senterpartiet skjer på landsmøtet på Røros 14-16 mars.
Åslaug Haga er født i 1959 i Nes i Akershus og bor nå på Ås. Hun har vært innvalgt på Stortinget siden 2001 og er sekretær i utenrikskomitéen. Hun var politisk sekretær i Utenriksdepartementet 1989-90, statssekretær i Utenriksdepartementet 1997-99, statssekretær ved Statsministerens kontor i 1999, og statsråd i Kulturdepartementet 1999-2000.
Av utdanning er Haga statsviter fra Universitetet i Oslo i 1985, og hun har tjenestegjort som diplomat ved FN-delegasjonen i New York og ved ambassaden i New Dehli. Hun var byråsjef ved Asia- og Latin-Amerika-kontoret til UD 1994-95 og underdirektør i multilateral avdeling i UD 1995-97.
Haga har kommunalpolitisk erfaring som medlem av Ås kommunestyre 1995-97. Til Senterpartiet toppledelse ble hun innvalgt som andre nestleder i 1999, og første nestleder i 2001.
Lars Peder Brekk er født i 1955 i Vikna og driver i dag egen virksomhet innenfor næringsutvikling i Vikna i Nord-Trøndelag. Han er vel kjent i partiet, sist som fiskeriminister i Sentrumsregjeringen i 2000, og som andrekandidat på stortingslista fra Nord-Trøndelag. Brekk var nestleder i Senterpartiet 1993-97 og har møtt som vararepresentant på Stortinget. Han har en omfattende yrkeserfaring både innenfor privat næringsliv og kommunesektoren (som ordfører).
Liv Signe Navarsete er født i 1958 i Sogndal og bor nå i Lærdal i Sogn og Fjordane. Navarsete har vært andre nestleder i Sp siden 2001. Hun er Senterpartiets gruppeleder i fylkestinget, vararepresentant til Stortinget siden 2001, og er nylig oppnevnt til regjeringas distriktskommisjon. Sitt daglige virke har hun som selvstendig næringsdrivende. Hun sitter også i konsernstyret for Gjensidige Nor Forsikring og er styreleder for Vestlandsforsking.
