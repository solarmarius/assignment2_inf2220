
13.09.01
- Vi tar kraftig avstand fra denne vanvittige terroraksjonen som rammer tusenvis av sivile på de mest bestialske måter.
SVs leder, Kristin Halvorsen:
- Den alvorlige situasjonen som har oppstått etter terroraksjonen i USA må håndteres sånn at det blir en felles internasjonal kamp mot terrorisme, sier SVs leder Kristin Halvorsen. At Russland og Kina og de fleste andre nasjoner tar klart avstand er svært viktig. Det er også svært viktig at Sikkerhetsrådet har fordømt terroraksjonen og at FNs generalforsamling har gjort det samme. Nå må hele verdenssamfunnet sloss mot terrorisme og dette må ikke bli Vestens kamp mot resten av verden, sier hun.
- De reaksjonene som skal komme må ramme de som er skyldige. Reaksjonene må ikke ramme nye uskyldige eller gjennomføres sånn at det gir ny grobunn for terrorisme, sier Halvorsen.
SV inviteres nå til diverse diskusjoner og spekulasjoner om hva som er rimelige reaksjoner fra USA og NATO. Disse kan vi faktisk ikke gå inn i uten å vite hvem som faktisk står bak de grusomme terroraksjonene. USA har rett til å forsvare seg utfra FNs traktatens paragraf 51 - men reaksjonene skal stå i forhold til de faktiske truslene. De har altså ikke rett til å foreta seg hva som helst. NATO har ikke besluttet å gå til angrep eller motangrep. Det som er avgjørende for at NATO eventuelt trekkes inn er om dette vurderes som et angrep utenfra.
USA kan nå tenkes å gå til en eller annen form for aksjon uten å konsultere noen. NATO må konsultere sine medlemsland før noen aksjon er aktuell - og den norske regjering må konsultere Stortinget før det gis noen norsk tilslutning til noen aksjon. Som medlem av NATO har Norge vetorett.
- Uansett om dette er et terrorangrep på USA fra en stat - eller fra en stat som USA og NATO holder som medskyldig fordi den huser terrorister - vil SV mene at å hevne grufulle sivile tap med nye sivile tap gir ny grobunn for terrorisme. Vi holder derfor fast på at de skyldige må finnes og straffes, og at enhver aksjon bør ha støtte fra FNs sikkerhetsråd, sier Kristin Halvorsen.
