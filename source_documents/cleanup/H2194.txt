
Lørdag 13. februar 1993
KrFK-leder Aud-Inger Aure om kosovo-albanerne:
NORGE HAR EN HISTORISK FORPLIKTELSE
De sterke signalene fra såvel politikere som lokalbefolkningen flere steder, bør vær et signal til Justisdepartementet om at man bør se på vedtaket om tilbakesending av de kosovo-albanske flyktningene en gang til. Jeg føler også trang til å minne om at for snaut 50 år siden, var tusenvis av nordmenn i samme situasjon som disse er idag. Jeg synes vi har en historisk forpliktelse til å vise hensyn til hvordan de opplever sin egen situasjon. Det sa lederen i Kristelig Folkepartis Kvinner, Aud-Inger Aure, på årsmøtet til Aust-Agder KrFK i Arendal lørdag.
Aud-Inger Aure advarte mot at man glemte vår egen, nære historie i arbeidet med dagens utfordringer.
-Om vårt land befinner seg i et fredelig hjørne av verden, der faren for krig og okkupasjon virker mindre sannsynlig enn noen gang, er mange gamle nok til å huske at det ikke alltid har vært slik. Vi har ikke lov til å være så historieløse at vi klarer å sette oss inn hva det innebærer å frykte forfølgelse og tortur. Den gang Sovjet-unionen var en stormakt, var frykten for et angrep østfra reell, og antakelig ikke helt ubegrunnet. Vi kunne selv vært i den samme situasjon som kosovo-albanerne og andre flyktninger er i nå. Det er fremdeles mange nordmenn som er i live idag fordi de fikk lov til å komme til et annet land mens deres eget land var okkupert, sa Aud-Inger Aure. Hun la til at vedtaket om tilbake-sending av kosovo-albanerne også aktualiserer en ny debatt om ikke asylreglene i Norge er for strenge.
-Samtlige som dette vedtaket gjelder har fått avslag på sine asylsøknader, men det rettferdiggjør ikke en tilbakesending på et tidspunkt der situasjonen i landet deres er mer labil enn på lenge, sa Aud-Inger Aure, som karakteriserte regjeringens vedtak som "pinlig og flaut" for et land som for noen tiår siden selv var avhengig av at flyktninger fra landet fikk komme inn i andre land.
