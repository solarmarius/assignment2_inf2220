
23.11.2004
Stortingsrepresentant Knut Storberget, Ap, om Fremskrittspartiets budsjettforlik
Kriminalitetsbekjempelse - Ingen helhetlig satsing
- Fremskrittspartiets og Regjeringens budsjettsatsing på politiet er for ensidig, sier APs justispolitiske talsmann Knut Storberget. - Fortsetter den ensidige satsingen vil de kriminelle fortsette en evig runddans i rettsystemet. Vi må ha innhold i soninga så folk slutter å være kriminelle når de kommer ut. Det er underlig at Frp ikke vil gjøre noe med at nesten 2000 mennesker venter i kø for å slippe inn til soning. Arbeiderpartiet vil bruke 150 millioner mer til å bygge nye fengselplasser og til drift i kriminalomsorgen, sier han.
- En av to som blir straffedømt kommer til å begå ny kriminalitet. Da må vi gjøre noe med gjengangerproblemet. Seks av ti har rusproblemer og sju av ti er arbeidsledige. Vi trenger en helhetlig kriminalpolitikk som gir folk jobb, utdanning, og ikke sender dem tilbake i fengsel, sier Storberget, og legger til at satsing på rehabilitering av forbrytere lønner seg. En svensk undersøkelse viser at for hver krone samfunnet bruker på rehabilitering av kriminelle får man igjen 18. Det er bedre å rehabilitere folk i fengsel enn å satse på mer politi for at de skal komme tilbake, sier Storberget.
- Vi trenger en helhetlig kriminalsatsing. AP har i sitt budsjett foreslått 150 millioner til å bygge flere plasser og ha mer penger til rehabilitering og ansatte. Bekjempelse av kriminalitet er avhengig av hele justissystemet fungerer, sier han. -Det holder ikke bare å satse på politi. Er fengslene fulle vil kriminelle som taes måtte løslates. En storsatsing på politi vil føre til at flere blir tatt. Frp forsterker ubalansen i strafferettsskjeden, og dette vil ikke bidra effektivt til å bekjempe kriminalitet, sier Storberget.
- Frp og Regjeringen dytter problemene over på politiet. Er det fullt i fengslene øker
presset på politiet som må transportere fanger når det ikke er varetektsplasser og soningsplasser tilgjengelig. - Vi må ta signalene om at fengslene er fulle, og at gjengangerer blir svingdørsinnsatte i norske fengsler, sier Knut Storberget. Mange straffedømte er allerede i dag på frifot i påvente av ledig fengselsplass.
