
mandag 8. juni 1998 18:44:04
- Større valgfrihet for ungdommen
- Fleksibiliteten for de unge og den pedagogiske friheten for lærerne blir større. Dette er gledelig, sier Venstres representant i Stortingets kirke- og undervisningskomité, Helene Falch Fladmark etter at komiteen i dag la fram innstilling om Opplæringsloven.
Komiteen ber Regjeringen ta initiativ til at skoleretten skal kunne brukes utover dagens fireårsgrense. Idag må retten til videregående skole tas ut innen fire år. For noen er dette å ta et avgjørende valg for tidlig, sier Fladmark. Venstre har under hele Reform-94-debatten advart mot denne bestemmelsen. - Med dette tilpasses loven noe mer til individuelle behov og evner.
Komiteen ønsker også mindre detaljerte forskrifter for undervisning. - Dermed kommer mange lærere ut av den tvangstrøya de har følt seg satt i, og den enkelte skole får større frihet i sitt faglige opplegg, sier en fornøyd Fladmark.
Forskrifter om fag- og timefordeling, arbeidsmåter og hovedmomenter i innholdet knyttes nå til hovedtrinnene i grunnskolen, og ikke til hvert enkelt klassetrinn som nå.
