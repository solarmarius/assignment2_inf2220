
Lørdag 4. september 1993
KrF-leder Kjell Magne Bondevik ved 60-årsjubileet:
KRISTNE VERDIER I POLITIKKEN
- FREMDELES EN UTFORDRING
Kristelig Folkeparti ble grunnlagt for 60 år siden av personer som å ønsket at de kristne verdiene skulle ha en større plass i politikken. Den samme visjonen ligger til grunn for partiets arbeid og politikk idag. Verdiene er de samme, men samfunnet omkring oss er helt annerledes enn i 1933. Vi må derfor ofte finne nye løsninger. KrF har gradvis i sine 60 år utvidet engasjementet på stadig nye områder. Vi må trekke konsekvensene av vårt kristne verdigrunnlag også på områder som miljøpolitikk, økonomi og internasjonal rettferdighet. Det sa partileder Kjell Magne Bondevik i forbindelse med Kristelig Folkepartis 60-årsmarkering i Oslo sentrum lørdag formiddag.
-KrF er redskapet, og ønsker man at det skal bli i stand til å gjøre en enda bedre jobb, er det fornuftigere å holde det redskapet man har skarpt, enn å ødelegge det, sa Kjell Magne Bondevik.
-Jeg kan ikke være enig med dem som sier at Kristelig Folkeparti ikke har oppnådd noe i de ulike sakene vi har engasjert oss i. I mange saker har vi oppnådd svært mye. Vi har satt saker på dagsorden, og vi har bidratt til løsninger. Men selv i de sakene der vi ikke har nådd fram med våre krav og ønsker, har vi oppnådd å holde saker levende. De som idag kritiserer KrF for ikke å ha gjort "nok" i abortsaken: Hvilket annet politisk parti har sørget for at abortsaken blir diskutert minst én gang i hver stortingsperiode? Og de som bebreider KrF at Stortinget vedtok partnerskapsloven: Hvilket annet parti hadde en hele tiden en konsekvent linje i alle sine offisielle vedtak og uttalelser om saken, og som sto samlet ved behandlingen i Stortinget? De andre partiene går enten inn for både fri abort og partnerskaplov eller de "fristiller" sine representanter. Selv om KrF bygger på kristne grunnverdier, er det mange langt utover kristenfolkets rekker som ser at samfunnet trenger dette fundamentet. Alle disse bør stemme Kristelig Folkeparti. KrF skal føre sin linje videre i en kombinasjon av troskap mot sine røtter og dristighet i å finne nye løsninger for et samfunn i forandring. Pariet har et særlig ansvar i å være talerør for de svake både i vårt eget og andre land, sa Kjell Magne Bondevik.
