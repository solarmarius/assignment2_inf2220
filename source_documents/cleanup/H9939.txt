
Vedtatt på Venstres landsstyremøte, Oslo 5. mars 2006
Venstres landsstyre
Ingen aktiv næringspolitikk fra regjeringen
Stoltenberg-regjeringen fører verken "ny" eller "aktiv" næringspolitikk, slik regjeringspartiene lovte i valgkampen. Regjeringen har ikke presentert et eneste nytt verktøy i den næringspolitiske verktøykassen. Omstillingsmidler i forbindelse med nedleggelse av hjørnesteinsbedrifter er positivt, men er ingen ny politikk.
Regjeringens løftebrudd ledsages av stadig forvirrende signaler fra regjeringen og dens partier om hva slags politikk for næringsutvikling og statlig eierskap som kan ventes framover. Presset innad er åpenbart stort for å reversere den forrige regjeringens politikk for nyskaping og modernisering, men det er verken mulig eller ønskelig å gjenreise 70-tallets virkemidler. Sosialistisk politikk er tvert imot en stor fare for verdiskaping og velferd
En aktiv næringspolitikk er etter Venstres mening en politikk som oppmuntrer og stimulerer til nyskaping og gründervirksomhet, og som innser hvilke krav som stilles i en global økonomi. Derfor har Venstre - blant annet - foreslått et eget handlingsprogram for gründere og nyskaping. Samfunnet må vise tillit og gi anerkjennelse til dem som vil investere egne penger for å skape nye arbeidsplasser. Det må føres en økonomisk politikk og en skattepolitikk som stimulerer til nye bedrifter, slik det skjedde i forrige stortingsperiode.
Sosialistiske politikere har alltid gjort det motsatte, og møter nyskapere med mistillit og misunnelse, og overvurderer statens direkte rolle i næringsutviklingen. De moderne krefter i Arbeiderpartiet er på defensiven, og kan tape kampen mot de sterkt konserverende kreftene på den såkalte "venstresiden". "Ny" politikk kan fort vise seg å bli gammeldags og destruktiv politikk.
Venstres landsstyre ber regjeringen legge forvirringen og retorikken bak seg, og samarbeide med opposisjonen om en mer framtidsrettet næringspolitikk.
