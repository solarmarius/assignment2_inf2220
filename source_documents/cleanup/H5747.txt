
17/4-02
Norge må kreve granskning nå!
Unge Venstres leder Monica Tjelmeland er svært glad for Bondeviks klargjøring av at han støtter kravet om å sette ned en internasjonal granskningskommisjon for å undersøke hendelsene i flyktningleiren i Jenin på Vestbredden.
Utenriksminister Petersens uttalelser om at han vil la spørsmålet ligge til amerikanerne har avsluttet sitt arbeid er en altfor defensiv holdning, sier Tjelmeland, som mener det er naturlig at Norge tar initiativ i denne saken.
Utenriksminister Petersen uttalte til P4 at han foreløpig vil la spørsmålet ligge. Nå er imidlertid Powell reist hjem, og det er ingen grunn til å tro at Powell har greid å komme frem til noen fredelig løsning på den langvarige konflikten. Palestinerne kaller møtene med Powell en katastrofe. Israelerne på sin side fortsetter sin fremmarsj på Vestbredden.
- Kampen for menneskerettighetene og for en internasjonal rettsorden har vært Norges viktigste ærend i FNs Sikkerhetsråd. Norge har i internasjonal sammenheng kjempet mot straffefrihet og for opprettelsen av en internasjonal straffedomstol, sier Tjelmeland, som mener det derfor er naturlig at Norge tar initiativ til en granskning.
Arbeidet med å finne en fredelig løsning i Midtøsten må ikke gå på bekostning av menneskerettighetene. En granskningskommisjon vil fastslå hvor mange som faktisk ble drept i Jenin, og avklare hvorvidt man her snakker om en massakre, slik det hevdes fra palestinsk hold.
Sannheten må frem om vi skal få til en varig fred i Midtøsten, og Norge har som medlem av Sikkerhetsrådet ansvar for at dette skjer. Norge må nå ta initiativ til å nedsette en granskningskommisjon, og legge press på partene slik at de samarbeider med etterforskerne.
