
1.9.2005
Thor Tøllefsen, 1. kandidat for Kystpartiet i Troms
Kystpartiet kjemper for sjøfolkene!
Kystpartiet har alltid jobbet målrettet for en fremtidsrettet, helhetlig og ansvarlig norsk politikk for skipsfart og maritim forvaltning. Kystpartiet har kjempet på Stortinget for å få innført nettolønnsordningen for sjøfolk. Men her har SV vært en sann motstander, og partiets stortingsrepresentanter har vært svært aktive for å stoppe alle tiltak som skal få Norge til å bli en sjøfartsnasjon igjen. De har hele tiden fryktet at en nettolønnsordning for sjøfolk, som vil være på lik linje med ordninger EU-landene har, vil tilføre rederstanden mer penger. Dette har ført partiet ut i et uføre. SV har de siste årene vært den største motstander av nettolønnsordningen for sjøfolk på Stortinget. De har vært med på å gravlegge det norske sjømannsyrket. Nå i valgkampen hevder de at de har snudd i saken. Det får de tro, som vil tro det. Men i denne saken har jeg null tillit til SV. De store stygge ulvene når det gjelder norsk maritim næring og en storsatsing på denne næringen, har vært og er SV og Fremskrittspartiet. Fremskrittspartiet har kjempet for at utenlandske sjøfolk, sjøfolk uten norsk statsborgerskap, og uten kjennskap til norskekysten, skal bemanne skip i norsk innenriksfart.
Det er utrolig at vi har politikere på Stortinget som bruker sitt tillitsverv til å undergrave norske arbeidstakere, slik de gjør overfor sjøfolkene. De eneste som kan gjøre noe med dette nå, er velgerne. Kystpartiet har også kjempet hardt på Stortinget for at sjømannspensjonen og fiskerpensjonen, som er å regne som private forsikringer skal ut av samordningsreglene ved uførhet. Dette har vi inne et lovforslag om. Kystpartiet kan kjempe for norske sjøfolk. Men da må også norske sjøfolk, og de i de maritime næringene støtte oss i vårt arbeid. Vi kan ikke kjempe for sjøfolkene, hvis de stemmer på partier som vil ødelegge for dem. Kommer ikke Kystpartiet inn på Stortinget, hvem skal da kjempe for sjøfolkene. De som har motarbeidet dem hele tiden?
