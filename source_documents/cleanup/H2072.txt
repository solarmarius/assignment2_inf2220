
Onsdag 30. september 1992
Odd Holten (KrF) om lokalbankene:
STORT ER IKKE ALLTID BEST
De omfattende bankkrisene er til lands har vist oss at stort er ikke alltid best, og bekreftet nødvendigheten av å støtte opp om de lokale bankene rundt om i landet. Dette sa stortingsrepresentant Odd Holten (KrF, Østfold) da Stortinget onsdag
drøftet en interpellasjon fra Anders Aune til finansministeren der han tok opp den sterke sentraliseringen av bankkompetansen som han mener skjer i kjølvannet av bankkrisen, samtidig som banktilbud og arbeidsplasser forsvinner i distriktene.
Odd Holten brukte Marker Sparebank i Indre Østfold som eksempel på en lokalbank som bidrar til å vitalisere lokalsamfunnet.
-Den er "stedets bank", den tjener penger, har små tap og kjenner sine kunder. Jeg tror mange brukere av lokalbanker rundt om i landet kjenner igjen "sin" bank i denne beskrivelsen, sa Odd Holten, som mente at lønnsomhet i bankvesenet er avhengig at det utføres et godt bankhåndverk.
Holten understreket også at det påhviler de store bankene et stort ansvar, slik at de unngår uheldige nedleggelser av filialer, og på den måten forringer kvaliteten på det tilbudet kundene deres har krav på.
-Med den sterke rasjonaliseringen vi har sett i enkelte bankkonsern i den senere tid, er jeg redd filialer som var levedyktige, er blitt ofret, sa Odd Holten, som minnet om at de er de dagsligdagse banktjenestene folk flest har bruk for.
-Jeg vil ellers oppfordre bankene til å utvise skjønsomhet og en smule ydmykhet i sine disposisjoner, ikke minst ved at de rydder opp i egne forvaltnings-rutiner og et for rigorøst regelverk. Det skaper ikke gode relasjoner til lokal-befolkningen når småkunder må stille alle slags kausjoner og panteheftelser, mens næringslivsfolk med hyppige bankbesøk smetter igjennom med en telefonavtale, sa Odd Holten, som konkluderte med at bankene må finne en form på sine tjenester som tjener folket på en best mulig måte, blant annet ved å opprettholde en tilstede-værelse som er tjenlig for den enkelte bankbruker.
