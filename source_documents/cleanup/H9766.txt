
Dato: 28. november 2005
Stortingsrepresentant Jan Arild Ellingsen (FrP)
Utfordrer justisministeren på syke kriminelle
FrPs justispolitiske talsmann, Jan Arild Ellingsen, krever at justisminister Knut Storberget legger frem en sak om hvordan psykisk syke kriminelle kan straffes. - Det er uaktuelt at syke personer har fribillett på kriminalitet.
Aftenposten avslører i dag at 150 kriminelle går fri fordi de er for syke til å havne i fengsel, men samtidig for friske til å få hjelp fra helsevesenet. Nå krever FrPs Jan Arild Ellingsen at kriminalitetsamnestiet for disse opphører. - Justisministeren må ta ansvar, mener Ellingsen.
- Nå må det bli slutt på at disse personene kan løpe rundt og terrorisere samfunnet, uten at det får følger. Storberget var opptatt av denne problemstillingen da han satt i Justiskomiteen, derfor bør han nå komme til Stortinget med forslag til løsninger.
Forrige periode tok Ellingsen opp problemstillingen en rekke ganger med daværende justisminister Odd Einar Dørum. I et av de skriftlige svarene fra Dørum ble det påpekt at Helsedepartementet og Justisdepartementet jobbet intensivt med problemstillingen. Ellingsen mener det er på tide at de to departementene kommer frem med konkrete forslag til å løse problemet.
- Dersom noen begår til dels alvorlig kriminalitet og på grunn av psykisk sykdom ikke er strafferettslig tilregnelig, mener jeg i utgangspunktet vedkommende er så syk at han bør dømmes til tvungen omsorg.
