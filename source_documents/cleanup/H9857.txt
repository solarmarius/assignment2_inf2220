
31.1.2006
Senterungdommen
Folkeavstemning om folkekirka!
Vi vil tvinge fram en folkeavstemning om statskirka gjennom en massiv underskriftskampanje dersom partiene sier nei til avstemning, sier Senterungdommens leder Erlend Fuglum.
Senterungdommen krever at folket inviteres til å si sin mening om statskirkens framtid gjennom en rådgivende folkeavstemning. - Samtlige meningsmålinger om spørsmålet viser at partienes standpunkt ikke gjenspeiler holdningene blant folk flest i dette spørsmålet. Samtidig viser en fersk undersøkelse at 70 prosent av befolkningen ønsker folkeavstemning. Disse signalene må tas på alvor, sier Fuglum, som lover at Senterungdommen vil starte en underskriftskampanje for avstemning hvis politikerne ikke selv tar et slikt initiativ.
Senterungdommen er det eneste ungdomspartiet som slår ring om statskirken. De maner nå til kamp for den åpne og inkluderende kirken som er der når folk trenger den - med rom også for de som ikke har den store tro. Fuglum er svært skeptisk til flertallsinnstillingen i Gjønnes-utvalget: - Jeg frykter at et skille slik som flertallet skisserer vil bety en trangere og kaldere kirke. Når fundamentalistiske human-etikere og de mest konservative kristne er enige, da ringer det noen alarmbjeller i mitt hode. Disse kreftene er ikke kjent for å forsvare den folkelige kirken til daglig, fastslår Fuglum. Han mener dagens ordning fyller behovene til det store flertallet i befolkningen på en praktisk måte samtidig som minoritetsrettighetene sikres.
Egenandel på tro og tvil
Utvalget forslår en ny medlemsavgift for å finansiere deler av kirkens arbeid. Senterungdommen er bekymret for hva dette kan bety på sikt.
- Jeg er sterkt i mot at pengeboka skal være avgjørende for hvilket forhold du har til religion. En medlemsavgift er ikke noe annet enn en uverdig egenandel på tro og tvil, sier Fuglum. Han ønsker å videreføre dagens ordning der alle trossamfunn likebehandles og får støtte i tråd med medlemstall.
