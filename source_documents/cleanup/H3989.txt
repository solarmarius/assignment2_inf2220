
11.5.2001
Odd Roger Enoksen,
Pressemelding fra
Enoksen om revidert nasjonalbudsjett:
- SENTERPARTIET ØNSKER MER TIL VEIER, SKOLER OG BARNEHAGER
- Det er svakt at Regjeringen ikke vil bevilge mer penger til veivedlikehold og rassikring rundt om i landet, sier Senterpartiets leder Odd Roger Enoksen. Han trekker i denne sammenhengen fram at det er 3000 arbeidsledige i anleggsbransjen og det er store uløste oppgaver inne denne sektoren.
Senterpartiet mener det er nødvendig å bevilge ekstra penger for å møte ledigheten i anleggsbransjen. I mars satte en samlet anleggsbransje, inkludert LO Industri, fram krav om å øke bevilgningene til anlegg med minimum 2 milliarder i forbindelse med revidert nasjonalbudsjett. De frykter at kompetansen i sektoren vil gå tapt på grunn av mange permitteringer og oppsigelser
Senterpartiet ønsket høyere bevilgninger til kommunene i år enn det var mulig å få til i forhandlingene med Arbeiderpartiet før jul. Nå viser det seg at en rekke kommuner må øke barnehageprisene og kutte i skolebudsjettene fra høsten av. Dette må vi forhindre gjennom å gi en ekstrabevilgning i revidert nasjonalbudsjett, mener Enoksen. Regjeringens forslag om å omdisponere 240 millioner ubrukte kroner for å øke statsskuddet til barnehagene, er helt riktig. Dette vil imidlertid ikke være tilstrekkelig og det er derfor behov for friske penger.
- Med bakgrunn i budsjettavtale med Arbeiderpartiet, vil vi nå ta kontakt med Arbeiderpartiet for å se om det er mulig å få til økte bevilgninger på disse områdene. Disse utfordringene må møtes offensivt. Dersom det ikke er mulig, vil vi følge opp saken i Stortinget, sier Enoksen.
