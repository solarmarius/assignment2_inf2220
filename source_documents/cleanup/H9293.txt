
9.6.2005
Senterpartiet
Senterpartiet vil ha ei utgreiiing om språkpolitikken
Senterpartiet vil ha ei utgreiing om språkpolitikken. Språkpolitikken si betydning for makt og demokrati vert ikkje drøfta i regjeringa si stortingsmelding om makt og demokrati.
- Dette er ei svak side med meldinga - ei side stortingsfleirtalet diverre heller ikkje ser ut til å ta inn over seg og gjere noko med, seier stortingsrepresentant Magnhild Meltveit Kleppa. Kleppa har vore Senterpartiet sin medlem i den særskilte komiteen som har handsama stortingsmeldinga om makt og demokrati.
- Språkpolitikken er ikkje berre språk og normering, det er brei kulturpolitikk for utbreiing av det språket svært mange snakkar, det er tradisjonsoverføring, det er trygging av identitet, tilhøyre og lokalsamfunn, det er pedagogikk og det er å styrka medvitet om vårt spesielle ansvar i ei stor verd der presset mot lokalkulturar blir stadig sterkare, fortset Kleppa.
I mandatet for forskargruppa som stod bak Makt- og demokratiutgreiinga, heiter det mellom anna at "Viktige forutsetninger for det representative demokratiet er at individet bruker sin stemme" og der ei av dei tre sentrale problemstillingane forskargruppa vart beden om å drøfte var "på hvilken måte påvirkes individets muligheter for innflytelse og medvirkning i organisasjons- og samfunnslivet?"
- Det hadde derfor vore på sin plass med ei drøfting av korleis språkpolitikken verkar inn på den einskilde sitt høve til å la si stemme høyre, og til dømes å få svar på den målforma ein sjølv nyttar, seier Kleppa.
Dette er noko av bakgrunnen for at Senterpartiet vil ha ei utgreiing om språkpolitikken. Arbeiderpartiet er med eit stykke på veg, men diverre fekk vi berre støtte frå SV og Kystpartiet til ei utgreiing.
- Vi kjem ikkje til å gi oss i denne saka. Vi tek opp att dette forslaget ved eit seinare høve, avsluttar Kleppa.
