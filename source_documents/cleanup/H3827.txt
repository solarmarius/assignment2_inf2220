
2.12.99:
Morten Lund
Pressemelding fra
STORTINGS-FLERTALLET VIL TILLATE ANTIBIOTIKA I DYREFOR
Regjeringen har etter en grundig vurdering foreslått at all tilsetting av antibiotika i dyrefòr skal forbys. I dag er sinkbacitracin tillatt brukt, men landbruksorganisasjonene har siden 1996 utøvd et selvpålagt forbud som har vært effektivt. Landbruket ønsker et offentlig forbud.
Bl.a. Helsetilsynet og Veterinærhøgskolen har har sagt seg enig i Landbruksdepartementets forslag til forbud.
Det er både skuffende og overraskende at Arbeiderpartiet, Fremskrittspartiet og Høyre har bestemt seg på å hindre det forbud som Regjeringen foreslår og som er i samsvar med tilsvarende forbud vedtatt av EU i 1998.
Regjeringen begrunner forslaget med en mulig utvikling av resistens hos enkelte bakteriestammer ved langvarig bruk av antibiotika i fòr med påfølgende problemer ved bruk av antibiotika til behandling av infeksjonssykdommer hos dyr og mennesker. De tre partiene som forsvarer fòr-antibiotika, forlanger at myndighetene legger fram sikre bevis på at akkurat dette stoffet kan frambringe resistens. De mange faglige uttalelser som underbygger en føre-var-holdning, bryr disse partier seg ikke om.
Antibiotika har vært enormt viktig for å ta vare på folkehelsa. Bruk av antibiotika i dyrefor i store mengder, kan ødelegge virkningen av slike medisiner. Hvorfor ta sjansen på det når vårt landbruk ikke ønsker at medisiner skal brukes slik?
Arbeiderpartiet, Fremskrittspartiet og Høyre er redd for at et norsk forbud vil true 200 arbeids­plasser ved bedriften Alpharma. Det kan tenkes at denne bedriften greier å utvikle alternative produkter slik svært mange bedrifter må gjøre når nye miljø- og helsehensyn skal ivaretas. Det kan også tenkes at sinkbacitracin kan bli godkjent som medisin etter foreskriving av veterinær, men det krever at bedriften søker om en slik godkjenning.
