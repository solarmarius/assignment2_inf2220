
01.09.99
Sosialistisk Venstrepartis Pressetjeneste
Stortinget
Melding til NTB:
Ikke et barn å miste:
SV aksjonerte for tryggere skolevei
- SV fremmer et lovforslag om å forandre veitrafikkloven slik at farta i skoleområder senkes til 30 km/t, sier Ågot Valle, nestleder i familie; kultur- og administrasjonskomiteen. I dag er det slik at fylker og kommuner kan senke hastigheten til 30 km/t der skoleveiene er farlige. SV vil at dette skal bli regel.
- SVs byrådslederkandidat i Oslo, Kari Pahle, og Ågot Valle, aksjonerte i dag for lavere hastighet utenfor Rustad skole i Oslo. De stilte seg opp med 30 km/t fartsskilt. Aksjonen, under mottoet Ikke et barn å miste, er et ledd i SVs arbeid for å sikre skoleveiene og vil bli fulgt opp med aksjoner landet rundt.
- Foreldre er bekymret for barnas skolevei. Redusert hastighet må også kombineres med fysiske begrensninger, som fartsdumper og lignende, som tvinger bilistene til å redusere farten. Vi så tydelig at det hjalp å stille oss opp med 30 km/t skilt. Bilførerene senket farten umiddelbart. Mange av dem støttet oss også med tommelen opp og aksjonen fikk støtte fra foreldre som fulgte barna sine til skolen, sier Kari Pahle.
- I dag regulerer veitrafikkloven bare hastigheter på 50 og 80 kmt, i henholdsvis i og utenfor tettbygde strøk. Lavere hastighet på skoleveier er opp til veisjefen eller kommunen å avgjøre. Samtidig vet vi at fart dreper. Ved en fart på 55 km/t vil mer enn 90% av elever som blir påkjørt dø eller invalidiseres. Reduseres denne farten til 30 km/t vil dette tallet reduseres til mindre enn 10%. I tillegg vil antall ulykker gå ned fordi farten senkes.
