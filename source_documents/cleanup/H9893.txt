
Dato: 14. februar 2006
Parlamentarisk leder i FrP, Siv Jensen
FrP krever svar av Stoltenberg
FrPs Siv Jensen har i dag sendt brev til statsminister Jens Stoltenberg med krav om at han redegjør for regjeringens håndtering av flere problemstillinger som har kommet i kjølvannet av de omstridte karikaturtegningene.
Siv Jensen krever blant annet at Stoltenberg svarer på om han finner det betenkelig at Utenriksdepartementet delvis støtter et møte med den omstridte islamistiske lederen Dr. Yusuf al-Qardawi.
- Store deler av reiseutgiftene til denne reisen dekkes av Utenriksdepartementet, og kan dermed bli oppfattet som en offisiell norsk delegasjon. Qardawi anses som den åndelige lederen for den ytterliggående muslimske grupperingen, Det muslimske brorskap, og han er blant annet erklært persona non grata i USA, sier Siv Jensen.
Siv Jensen vil også ha svar på om regjeringen vil igangsette undersøkelser for å avdekke om norske muslimske ledere har deltatt i iscenesettelsen av de internasjonale protestene som blant annet medførte angrep på flere norske utenriksstasjoner og brenning av norske flagg.
{{Vedlagt brev}}
- - - - - - --
Statsminister Jens Stoltenberg
Postboks 8001 Dep.
0030 Oslo
Diverse problemstillinger i kjølvannet av de omstridte karikaturtegningene.
De tolv karikaturtegningene av profeten Muhammed som først ble trykket i den danske avisen Jyllands-Posten 30. september 2005, og av den kristne norske avisen Magazinet 10. januar 2006 har medført voldsomme internasjonale reaksjoner. Flere norske aviser og nettaviser har også trykket faksimiler av tegningene, deriblant Aftenposten og Dagbladet. Stavanger Aftenblad trykket dessuten faksimiler av tegningene kort tid etter at de var blitt publisert i Jyllands-Posten i fjor høst, uten at dette vakte større reaksjoner.
I en kronikk i Aftenposten torsdag 9. februar 2006 skriver journalist Kjell Arild Nilsen om hvordan de internasjonale protestene delvis var iscenesatt av ytterliggående danske muslimer som nå har oppnådd så mye at de gjerne vil ha dialog. Til nettstedet www.islamonline.net  sa den dansk-palestinske leder av Islamisk Trossamfund i Danmark, Ahmad Abu Laban 18. november 2005 følgende: "Vi ønsker å internasjonalisere denne saken, slik at den danske regjeringen innser at karikaturtegningene ikke bare har fornærmet muslimer i Danmark, men muslimer i hele verden". I begynnelsen av desember i fjor reiste så den første delegasjonen av danske muslimer til Egypt for å informere egyptiske religiøse og politiske ledere om den voldsomme fornærmelse som etter Islamisk Trossamfunds oppfatning var blitt begått i Danmark. Etter dette besøket begynte en mediekampanje i Egypt der det het at danske aviser førte en systematisk kampanje mot islam og profeten Muhammed. Som vi kjenner til begynte deretter de internasjonale protestene gradvis å forsterkes og ble etter hvert svært brutale i uttrykksformen. Det har også fremkommet at de danske muslimske lederne ikke bare hadde med seg Jyllands-Postens karikaturtegninger på sin tur til Midtøsten, men også en rekke fabrikkerte bilder og tegninger som ikke hadde stått på trykk.
Sett i lys av de opplysninger som har fremkommet om danske muslimske lederes deltakelse i iscenesettelsen av de internasjonale protestene, vil Statsministeren vurdere å igangsette undersøkelser som eventuelt kan avdekke hvorvidt også norske muslimske ledere har deltatt i iscenesettelsen av de internasjonale protestene som blant annet medførte angrep på flere norske utenriksstasjoner og brenning av norske flagg?
Søndag 12. februar reiste en norsk delegasjon med representanter for Islamsk Råd i Norge og Mellomkirkelig råd til Qatars hovedstad Doha for å ha møter med blant annet Dr. Yusuf al-Qardawi, som er leder for European Council for Fatwa and Research og en av de mektigste religiøse lederne i Midtøsten. Reisen gjøres på eget initiativ, men store deler av reiseutgiftene dekkes av Utenriksdepartementet, og kan dermed bli oppfattet som en offisiell norsk delegasjon. Qardawi anses som den åndelige lederen for den ytterliggående muslimske grupperingen, Det muslimske brorskap, og han er blant annet erklært persona non grata i USA. Qardawi har nylig uttalt at det ikke er nok at Magazinet har beklaget trykkingen av tegningene, men at det er nødvendig at den norske regjeringen beklager overfor den muslimske verden. Finner ikke Statsministeren det betenkelig at Utenriksdepartementet delvis støtter et slikt møte med en omstridt islamistisk leder som Qardawi er og det miljøet han representerer? Og kan ikke det å møte Qardawi i seg selv i dagens situasjon bidra til å øke hans anseelse i ytterliggående miljøer? Lederen for Islamsk Råd i Norge, Mohammad Hamdan uttalte nylig i et intervju på den arabiske TV-kanalen Al-Jazeera følgende oppsiktsvekkende kommentar til trykkingen av karikaturtegningene i Norge: "De tror på pressens frihet mer enn vi tror på Gud. Dessverre er ytringsfriheten deres religion". Å beklage at ytringsfriheten er en grunnleggende verdi i det norske samfunnet er et godt utgangspunkt for en dialog med Islamsk Råd i Norge. Statsministeren bør derfor be Islamsk Råd beklage denne uttalelsen før det blir aktuelt for norske myndigheter å fortsette dialogen med organisasjonen.
TV 2 Nyhetene avslørte mandag 13. februar hittil hemmelig informasjon som viser at norsk og svensk sikkerhetspoliti i flere år har samarbeidet for å overvåke en skandinavisk celle av Ansar al-Islam, organisasjonen som mulla Krekar tidligere var leder for. I det omfattende etterforskningsmaterialet blir det dokumentert at store pengebeløp blir sendt fra Norge til Irak, og at disse pengene har blitt brukt til å finansiere terrorvirksomhet. I Sverige er allerede to personer dømt for å ha finansiert en terroraksjon som 1. februar 2004 førte til at 117 mennesker ble drept i Irak. PST-sjef Jørn Holme sier i en generell kommentar at det ikke har noen hensikt å straffe jihadister fordi straff ikke virker på selvmordsbombere. Vil Statsministeren sjekke ut de opplysninger som nå har fremkommet, og sørge for at bakmenn som opererer fra Norge i forhold til finansiering og annen logistisk støtte til terroraksjoner blir straffeforfulgt og brakt inn for rettsapparatet?
Avslutningsvis vil jeg be om at Statsministeren klargjør Regjeringens rolle og holdning i forbindelse med Vebjørn Selbekks pressekonferanse fredag 10. februar 2006 avholdt i regjeringskvartalet. Det er svært uheldig hvis det etterlatte inntrykk blir at Regjeringen gjennom sin håndtering av denne pressekonferansen, har fremsatt en norsk beklagelse av trykkingen av karikaturtegningene.
Jeg imøteser en snarlig tilbakemelding.
Med vennlig hilsen
FREMSKRITTSPARTIETS
STORTINGSGRUPPE
Siv Jensen
Parlamentarisk leder
