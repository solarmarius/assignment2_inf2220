
Oslo, 26.05.03
Pressemelding fra Åslaug Haga, leder i Senterpartiet
Forlanger garantier om lokalsykehusene fra Helseministeren
Nedleggelse av lokalsykehus, fjerning av akuttberedskap og fødeavdelinger, skaper stor utrygghet blant folk landet over.
Etter at Staten overtok driften av sykehusene, kan dette skje uten at politikerne stilles til ansvar. - Dette var nøyaktig hva vi fryktet da sykehusreformen ble vedtatt, sier Åslaug Haga. - Nå må Helseminister Høybråthen ta folks uro på alvor og stoppe raseringen av lokalsykehusene, sier hun.
Senterpartiet fremmet nylig et forslag i Stortinget om at større endringer i struktur, lokalisering og kapasitetsnivå når det gjelder spesialisthelsetjenestene, og som berører pasientene bl.a. i forhold til den akuttmedisinske beredskapen, psykiatrien, fødselsomsorgen og ambulansetjenesten, måtte bli forelagt Stortinget til behandling. Dette forslaget fra Senterpartiet støttes bare av SV, mens Arbeiderpartiet, FrP og regjeringspartiene mener det er tilstrekkelig at Helseministeren informerer Stortinget om struktursaker.
Sykehusnedleggelser og sentralisering av tjenestene skjer i stadig høyere tempo. Over hele landet mobiliserer folk til kamp for tryggheten i sitt lokale helsetilbud. Hele 35.500 mennesker har demonstret og 133.500 har skrevet under protestlister mot nedleggelser. Det foretas ingen konsekvensutredninger i forkant av hva en nedleggelse vil bety for lokalsamfunnene. Kun økonomiske og sykehusfaglige argumenter legges til grunn.
- Mener Helseministeren at denne utviklingen kan forsvares? spør Haga. - For mange innbyggere i distriktene gir nedleggelsene avstander som tilsvarer om Oslo-folk skulle hatt akuttberedskapen sin på Lillehammer eller i Telemark. Det er helt uakseptabelt at nedbyggingen av helse-Norge fortsetter uten at politikerne får si sitt, understreker hun.
