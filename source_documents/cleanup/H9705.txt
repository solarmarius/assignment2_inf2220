
Stortinget, 3. november 2005
Venstres Stortingsgruppe v/ Gunnar Kvassheim
Miljøvernministeren må avklare Regjeringens syn på statlig kjøp av eiendom på Hardangervidda
Leder av energi- og miljøkomiteen Gunnar Kvassheim (V) ber miljøvernminister Helen Bjørnøy avklare hva som er Regjeringens syn på statlig oppkjøp av eiendommen som er lagt ut for salg på Hardangervidda.
- Det er nå kommet så ulike signaler fra Miljøverndepartementet i denne saken at jeg mener at miljøvernminister Helen Bjørnøy nå må avklare hva som er Regjeringens syn, sier Venstres stortingsrepresentant og leder av energi- og miljøkomiteen Gunnar Kvassheim.
- På vegne av Venstre har jeg tidligere gitt uttrykk for at Regjeringen bør sette Norsk Utmark (tidl. Statsskog) i stand til å delta i en anbudsrunde om eiendommen. Det vil være av stor nasjonal interesse at allmennheten sikres tilgang til denne naturperlen med sine unike jakt- og fiskemuligheter, sier Kvassheim
Kvassheim har derfor stilt følgende spørsmål til statsråd Bjørnøy til Stortingets spørretime onsdag 9. november:
En eiendom på 146.000 dekar på Hardangervidda er for salg. En rekke organisasjoner har i likhet med Venstre bedt regjeringen forsøke å få hånd om eiendommen, blant annet for at allmennheten kan sikres tilgang til jakt og fiske. Miljøverndepartementet ved statssekretær Henriette Westhrin sa 28/10 til TV 2 at dette var uaktuelt. Den 2/11 sa den samme statssekretæren til TV 2 at departementet vil se på saken på ny. Kan statsråden avklare regjeringens syn og om staten vil forsøke å få kjøpt denne verdifulle eiendommen?
