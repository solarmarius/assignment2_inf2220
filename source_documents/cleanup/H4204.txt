
søndag 12. januar 1997 16:06:25
FELLESNORDISK STATSKLAGE MOT TYRKIAS BRUDD PÅ MENNESKERETTIGHETER
Venstres sentralstyre ber regjeringa ta initiativ overfor de andre nordiske landene for å få til en felles nordiske statsklage mot Tyrkia i Menneskerettighetsdomstolen i Strasbourg.
Systematiske brudd på mennneskerettighetene må møtes med sterke reaksjoner. Norge har et spesielt ansvar når disse bruddene begås av en av våre allierte.
Danmark er i ferd med å klage Tyrkia inn for domstolen fordi en dansk statsborger av kurdisk opprinnelse er blitt torturert i tyrkisk fengsel. Dette er første gang en stat klager på bakgrunn av overgrep mot en enkeltperson. I dag ligger det 80-90 individuelle klagesaker mot Tyrkia hos Menneskerettighetsdomstolen i Strasbourg, og i desember i fjor falt den første dommen mot Tyrkia. EUs tollunion overfor Tyrkia har dessverre ikke ført til endringer i situasjonen.
Venstres sentralstyre mener det nå er viktig å også heve dette opp på et mer prinsippielt plan, slik at domstolen kan gå inn i praksisen med bruken av tortur og systematiske brudd på menneskerettighetene i Tyrkia, i tillegg til enkeltsakene. For å få dette til, trengs en statsklage. Venstre mener det er naturlig at Norge tar et slikt initiativ sammen med de andre nordiske landene. Et samarbeid vil være en styrke for klagen, og de politiske og økonomiske belastningene blir mindre når de deles med flere.
Oslo 12.01.97
