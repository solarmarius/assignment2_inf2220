
20.7.2005
Marianne Granheim Trøyflat, medlem av politisk utval Senterungdommen
Makt og mål
Leiaren i Unge Høgre,Torbjørn Røe Isaksen, har eit innlegg i Vårt Land 15.juli. Han meiner sidemålsopplæringa er kjedeleg for elevane, tek ressurar frå viktigare fagområde og dermed bør bli fjerna. Dette er lite nytt frå Høgre, når det gjeld synet på nynorsk. Likevel kan det vera grunn til å kommentere innlegget. Det er snart val, og Senterpartiet har ein alternativ kurs til det styret vi ser i dag. Også når det gjeld språkpolitikk.
Røe Isaksen seier det ikkje er eit argument i seg sjølv, at ein blir betre i sitt eige mål av å kunne andre språk. Sjølv om det er eit faktum at fleirspråkleg kompetanse hevar dugleiken i eige språk, ønskjer ikkje målrørsla og Sp å gjera det til eit hovudpoeng. Dettte er noko ein har vore nøydd til å påpeike, i møte med Høgre sine åtak på sidemålsordninga. Som når Røe Isaksen i "Nonorsk er viktig, men.." seier at sidemålsundervisninga går "på kostnaden" av hovudmålet. Ein kan undre seg på om slikt er retoriske grep frå Unge Høgre, for å sikre debatten ikkje får eit meir sakleg nivå.
Røe Isaksen vil vidare ikkje nytte "pugging og lengre økter" til å styrke sidemålsundervisninga. Han synes heller ikkje at noko som "verkar meiningslaust" skal stå på timeplanen. Innlæringsmetoder kan og skal alltid bli debattert. Men at elevar skal lære berre det som er moro og det som i augneblinken kjennes meiningsfylt, meiner korkje Senterpartiet eller Høgre. Dessutan kan ein spørje korleis utspelet heng saman med det Kunnskapsløftet Høgre står ansvarlege for. Det inneber nemleg nettopp ei auke av timetalet i dei faga som blir sett på som særs viktige. Til dømes gjennomsnittleg 3,95 veketimar meir i matematikk i grunnskulen, og tilsvarande 0,8 timar auke på 2.framandspråk. Timane tel!
Det er to hovudårsakar til at Senterpartiet går inn for at alle skal ha sidemålsundervisning og særskilt eksamen i sidemålet. Det eine er den lovfesta jamstellinga av målformene. Alle som tek skriftleg kontakt med med offentlege organ, har rett til svar på si eiga målform. I tillegg har ei rekkje institusjonar som skular, universitet, tv-kanalar og aviser, forskrifter som pålegg bruk av båe målformer. Det tidlegare Arbeids-og administrasjonsdepartmentet rekna ut at omlag ein halv million norske arbeidsplassar krev at ein kan begge skriftspråka. Sjansen er, med andre ord, stor for at ein får bruk for den skrifteleg sidemålsundervisninga.
Den andre grunnen til at vi skal lære begge måla, er at dei er ein del av norsk kultur. Språk er kunst, historie, politikk og identitet. Nynorsken viser kanskje ikkje til den delen av den norske historia og identiteten som Høgre er mest stolt over, men det er og blir ingen grunn til å ta det ut av skulebøkene. Senterpartiet ønskjer ein skule som legg vekt på alle delar av den nasjonale kulturaven vår. Eit folk som er medvite på eigen kultur og trygg på identitet sin, vil også vera ope i møte med andre folk og levemåtar.
Nynorsk er viktig. Der Høgre seier men, seier Senterpartiet og. Nynorsk er viktig, og undervisninga skal ha det omfanget og den kvaliteten og kvalitetssikringa han er verdig. Slik kan også denne målforma halde fram med å vera eit levande og moderne språk. Meir ressurar til å styrke nynorsk og sidemål krev politisk vilje. Senterpartiet vil.
