
Til redaksjonen Stortinget, 6. april 1999
fra Stortingsrepresentant Ulf Erik Knudsen, Fremskrittspartiet
FREMSKRITTSPARTIET OPPFORDRER LOKALPOLITIKERNE:
OFFENTLIGGJØR KARAKTERENE I SKOLEN!
Norske fylkes- og kommunepolitikere bør ta initiativ til å få offentliggjort eksamensresultatene ved de enkelte ungdomsskolene og videregående skoler.
- Både foreldre og samfunnet bør ha rett til å vite hvordan resultatene ved de enkelte skolene er, sier stortingsrepresentant Ulf Erik Knudsen.
Knudsen, som representerer Fremskrittspartiet i Stortingets kirke-, undervisning- og forskningskomité, mener norske fylkes- og kommunepolitikere bør bli flinkere til å kvalitetskontrollere skolen. Han oppfordrer lokalpolitikerne til å offentliggjøre standpunktkarakterer og eksamensresultater fra de enkelte skolene.
- Dersom man offentliggjør resultatene vil man kunne bedømme hvilke skoler som gjør det bra og hvilke som gjør det dårlig, og sette i verk nødvendige tiltak på de skoler der man har dårlige resultater. Det er intet lovforbud mot en slik offentliggjøring, sier Knudsen.
Til Norsk Skoleblad har ekspedisjonssjef Hanna Marit Jahr i kirke-, undervisning- og forskningsdepartementets grunnskoleavdeling opplyst at det ikke er forbud mot å offentliggjøre skoleresultater så lenge opplysningene ikke kan tilbakeføres til enkeltelever. Til bladet har hun sagt at en offentliggjøring kan være en påminning til skolene om aktivt å bruke resultatene til å vurdere egen praksis. Hun har sagt hun er overrasket over at ikke skolene i større grad bruker eksamensresultatene i arbeidet sitt med skoleutvikling.
- Slik jeg ser det, burde det både for lærere, politikere, foreldre og samfunnet generelt være interessant å se hvordan skolene ligger an i forhold til hverandre, og om det er noe man kan gjøre med undervisningen for å bedre kvaliteten, sier Ulf Erik Knudsen.
