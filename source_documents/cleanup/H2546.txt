
Lørdag 19. mars 1994
KrF-leder Kjell Magne Bondevik om status i EU-saken:
AVTALEN FORELIGGER - NÅ BEGYNNER KAMPEN
Resultatet av forhandlingene mellom Norge og EU om en medlemskapsavtale ligger på bordet - nå begynner kampen. Kristelig Folkepartis konklusjoner er nedfelt i vårt program: Nei til medlemskap i Den europeiske union - ja til å følge den avgjørelse folket tar i en egen folkeavstemning. Jeg ser store muligheter for å vinne et nei-flertall ved folkeavstemningen, men et slikt resultat kommer ikke av seg selv. Det sa Kristelig Folkepartis leder og parlamentariske leder Kjell Magne Bondevik da han innledet til debatt om EU på KrFs landsstyremøte i Oslo lørdag.
Kjell Magne Bondevik sa at han håper på en engasjert, men samtidig redelig debatt, som bygger på argumentasjon og ikke på slagord. Han sa seg overrasket over hvor ensidig statsministeren framstilte forhandlingene da hun redegjorde for dette i Stortinget torsdag, og kalte redegjørelsen en skjønnmaling av medlemskapsavtalen.
-Hennes argumentasjon hadde stått sterkere om hun hadde våget å erkjenne flere svakheter ved forhandlingsresultatet enn den delen som gjelder makrellfisket i Nordsjøen, sa Bondevik. Han understreket at det er både fordeler og ulemper både med et ja og et nei, og mente at et standpunkt står sterkest ved at man erkjenner dette, går gjennom både for- og motargumenter, avveier disse og trekker en konklusjon.
Bondevik la vekt på at selv om det ikke har vært forhandlet om den viktigste siden ved EU-medlemskapet, nemlig unionsplanene, så er forhandlingsresultatet viktig i seg selv, og må analyseres på den bakgrunn. Bondevik mente at forhandlingsresultatet bekrefter en del grunnleggende trekk ved et EU-medlemskap, som det å overlate råderett og beslutningsmyndighet til EU-organer, og en sterk sentralisering av makt, og tro på felles regler.
-Mitt hovedinntrykk er at forhandlingsresultatet er blitt for svakt. Jeg tviler ikke på at Regjeringen har gjort sitt beste, men det er en håpløs oppgave å forene unionens felles-regler med de spesielle behov Norge har, sa Kjell Magne Bondevik til landsstyret i Kristelig Folkeparti.
Når det gjelder partiets egen strategi i ukene og månedene fram til folke-avstemningen, annonserte partilederen at det vil bli gitt ut et argumentasjonshefte som trekker fram de viktigste argumentene for KrFs standpunkt, en brosjyre som både presenterer partiets syn og mindretallets syn, i tillegg til at det vil bli holdt regionale informasjonsmøter i samarbeid med fylkeslagene. Når det gjelder demonstrasjoner og stands, vil de KrF-medlemmene som ønsker å delta i slike, primært gjøre det gjennom de kamporganisasjoner som finnes, sa Kjell Magne Bondevik.
