
Dato: 30. august 2005
Carl I. Hagen (FrP)
Vil ha bensinpris på 8 kroner
- Hvor lenge skal de andre partiene stilltiende akseptere at oljelandet Norge har Europas høyeste bensinpris på nesten 12 kroner? FrP vil ha en bensinpris på rundt 8 kroner, sier FrPs formann Carl I. Hagen.
Det er NRK som i dag melder at som en følge av at oljeprisen i går steg til over 70 dollar fatet har Statoil satt opp prisen på 95 oktan bensin til kroner 11.69 per liter.
- Det er meningsløst at oljelandet Norge har Europas dyreste bensin. Fremskrittspartiet vil sette ned bensinavgiften og vi vil ha en fleksibel bensinavgift, slik at vi kan sikre en stabil bensinpris på rundt 8 kroner literen, sier Hagen.
- Det er meningsløst at befolkningen må ut med nesten 12 kroner pr liter bensin, når staten går med 270 milliarder kroner i overskudd. Aldri har staten gått så mye i overskudd på grunn av de høye oljeinntektene. Da er det bare rett og rimelig at bensinavgiftene reduseres, mener Hagen.
- Det optimale i oljenasjonen Norge ville vært at innbyggerne var garantert en stabil og lav bensinpris, på ca 8 kr literen, sier Hagen, som også viser til at FrP så sent som i vår fremmet et forslag om å redusere bensinavgiften med 1 krone.
- Dessverre var det ingen andre enn FrP som støttet forslaget. Det er derfor en realitet at det bare er FrP som taler bilistenes sak, og at regjeringen Bondevik samt Ap, Sv og Sp er ansvarlig for de altfor høye bensinprisene.
