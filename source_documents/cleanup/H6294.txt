
23.10.02
Bård Vegar Solhjell, SV
SV - et åpent parti
Media over hele landet skriver 23. oktober om at "SV annonserer etter listefyll". Altså at SV bruker annonser for å fortelle at partiet ønsker andre enn kun egne partimedlemmer velkommen til å stå på våre lister ved kommune- og fylkestingsvalget 2003. Dette representerer ikke - som flere medier skrev - at SV er i krise. Tvert imot er dette et positivt problem for SV: Meningsmålinger viser at SV etter all sannsynlighet kommer til å øke representasjonen i en rekke kommunestyrer og fylkesting etter valget neste høst. Da trenger vi nye krefter.
SV skal være et åpent og demokratisk parti. Åpent for andre meninger, åpent for andre ideer til politisk arbeid, og åpent for nye mennesker som kanskje mangler partierfaring, men som til gjengjeld tenker nytt og engasjert om SVs hjertesaker. Derfor har SVs lokal- og fylkeslag sendt brev til en rekke foreninger innen blant annet fagbevegelse, miljøbevegelse og kulturmiljøer, og bedt dem om deres mening om våre standpunkter og våre kandidater. Noen steder har vi også satt inn avisannonser etter folk til våre valglister. Noen steder fordi vi mangler kandidater - men først og fremst fordi vi vil åpne oss for SVere utenfor partiet. Folk som i hovedsak er enige med oss, og som ønsker å gjøre en jobb for et grønt og rettferdig lokalsamfunn der de bor.
SV slåss for bedre kommuneøkonomi, tryggere velferdsordninger, gode skoler og barnehager og et reint miljø. Skal vi få resultater, må vi ha de beste, lokale ildsjelene på vår side. Selv om ikke alle er medlem av SV. Ennå
