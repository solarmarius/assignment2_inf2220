
29.01.03
KrFU
- Positive signaler fra NRK
NRK2 har bestemt seg for å ta den kontroversielle franske spillefilmen "Alene mot alt" av plakaten.
- Jeg har ikke sett denne aktuelle filmen, men er glad for at NRK nå tar debatten om sin rolle som allmennkringkaster alvorlig, slik KrFU har krevd, sier KrFU-leder Per Steinar Osmundnes.
"Alene mot alt" inngår i følge Nettavisen i en serie på fire kontroversielle filmer som også inkluderte "Sansenes rike". Den skulle etter planen vært sendt førstkommende lørdag. Men nå har altså NRK ombestemt seg, og sender likevel ikke filmen.
- Da jeg ikke har sett "Alene mot alt" kan jeg ikke ta stilling til denne konkrete filmen. Derimot håper jeg debatten KrFU var med på å skape, og det at NRK nå tar en planlagt film av plakaten, indikerer at NRK i framtida ikke vil sende flere filmer med pornografisk innhold som "Sansenes rike". Men det er synd at NRK ikke var mer kritiske til "Sansenes rike" slik at også denne kunne vært tatt av plakaten, sier Osmundnes.
NRK fikk mange reaksjoner både i forkant og etterkant av "Sansenes rike". Blant annet samlet KrFU i løpet av to dager inn 2592 underskrifter mot at NRK skulle vise filmen. Nå har også statskanalen blitt anmeldt for barneporno.
- Det at NRK nå tar opp debatten om sin rolle som allmennkringkaster oppfatter jeg som et positivt signal, sier Osmundnes.
