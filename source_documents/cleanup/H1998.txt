
Tirsdag 21. juli 1992
KrFK-leder Aud-Inger Aure:
STANS UTKASTELSENE FRA KOMMUNALE BOLIGER
Åpent brev til kommunalminister Kjell Borgen
og KS-leder Halvdan Skard:
Jeg viser til NTBs melding som blant annet er referert i Dagens Næringsliv for mandag 13. juli, der det heter at mer enn halvparten av de utkastelsene som skjedde fra utleieboliger i første halvår 1992, gjaldt kommunale boliger. Denne meldingen har opprørt meg sterkt. Alt i alt ble 2330 familier kastet ut fra utleieboliger i denne perioden. Det er en økning på 12,5 prosent fra 1991, og de fleste som ble kastet ut var enten enslige mødre med barn, eller enslige generelt.
Det er således ikke vanskelig å se hvem som rammes enda en gang: Det er de kvinnene med få og små økonomiske, sosiale og politiske ressurser, og det er ikke "haiene" og spekulantene på utleiemarkedet som dominerer dette bildet, men kommunene.
Dette kommer i et særdeles uheldig lys når det viser seg at samtidig som antallet tvangsauksjoner har gått ned, øker utkastelsene fra de kommunale boligene.
Jeg utfordrer derfor statsråden til å gripe fatt i dette, som den øverste politisk leder for kommunesektoren i dette landet.
Samtidig utfordrer jeg KS-lederen til å svare på om Kommunenes Sentralforbund vet hvordan det går med de familiene som kastes ut på denne måten: Blir de sosialklienter? Får kommunene noen økonomisk gevinst av dette? Eller oppnår man bare å befeste de sosiale tragediene og rive barna opp fra det miljøet de kjenner?
Er kommunene som sådan, og vi som samfunn tjent med at den offentlige sektor på denne måten bidrar til å øke antallet personlige tragedier? Er man tjent med prosedyrer som ikke på noen måte løser problemene, men som i høyden flytter litt rundt på dem, samtidig som man forsterker problemene for de enkeltmenneskene som står midt i dem?
Regjeringen har tatt et prisverdig initiativ overfor Husbanken for at den skal vise mer fleksibilitet overfor låntakere med betalingsproblemer. Det er tydeligvis påkrevet med et liknende initiativ overfor kommunene.
