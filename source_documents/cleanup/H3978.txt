
9.3.2001
Morten Lund,
Pressemelding fra
INGEN ENDRINGER AV REFUSJONSORDNINGEN NÅ!
Senterpartiets stortingsrepresentant fra Sør Trøndelag, Morten Lund, har i dag levert et skriftlig spørsmål til besvarelse hos nærings- og handelsminister Grete Knutsen fordi han mener Knutsens praktisering av gjeldende regelverk i forhold til refusjonsordningen for norske sjøfolk ikke er i tråd med Stortingets intensjoner.
Etter at et kabelleggingsfartøy i et vestlandsrederi nå blir holdt utenfor ordningen reagerer Lund.
-Allerede ved fjorårets budsjettbehandling foreslo regjeringen å gjøre innskrenkninger i refusjonsordningen gjennom å ta ut blant annet dykkerfartøyer, hjelpe- og beredskapsfartøyer for plattformer og seismiske fartøyer. Dette ble kontant avvist av Stortinget, samtidig som et stort flertall i Stortinget ba om at Regjeringen utarbeidet en totalvurdering for bruk av virkemidler for å gjøre norske sjøfolk konkurransedyktige. Inntil denne vurderingen foreligger skal det ikke gjøres endringer som eventuelt skyver enkelte fartøygrupper ut av ordningen sier Morten Lund i en kommentar fra Stortinget.
Lund mener at svaret fra næringsministeren i denne saken er av prinsipiell betydning og regner med at svaret vil foreligge allerede i løpet av en ukes tid.
