
Dato:19.05.2000
FREMSKRITTSPARTIETS
STORTINGSGRUPPE
Fra stortingsrepresentant Thore A. Nistad (FrP)
Nei til Oslopakke 2
- Vanvittig ide å la billistene betale kollektivutbyggingen i Oslo Akershus, sier FrPs samferdselspolitisk talsmann Thore A. Nistad, i forbindelse med at Regjeringen i dag la frem finansieringen av forsert kollektivutbygging i Oslo og Akershus (Oslopakke 2).
- Oslopakke 1 er jo ikke engang fullført og det gjenstår veiprosjekter for over 10 mrd. i Oslo og Akershus før Oslopakke 1 er fullt utbygd, sier Nistad. Bilistene innbetaler i dag om lag 40 mrd til Statskassen årlig, derav hele 2,2 mrd i bomavgifter. Statens utgifter til veivedlikehold, drift og utbygging av veinettet er ikke på mer enn 10 mrd.
- Et altfor stort misforhold, påpeker Nistad som vil øke veiutbyggingen betraktelig med statlige midler i stedet for å ytterligere å flå billistene. Et godt og velholdt veinett slik som det svenske er det vi skulle hatt i Norge. Svenskene har klart det som oljelandet Norge ikke har fått til og nå er veistandarden i Norge av det dårligste i Vest-Europa. Snart har vel også Øst Europa en bedre veistandard enn Norge, sukker Nistad oppgitt.
Opprinnelig var bompengeinnkreving forutsett å gå til utbygging av ett konkret veiprosjekt og så skulle bommen taes ned når prosjektet var nedbetalt. - Denne tankegangen har nå Regjeringen Stoltenberg gått bort fra og nå skal tydeligvis billistene betale alle mulige prosjekter som ikke har noe med bilbruk å gjøre, sier Nistad.
- Allerede i dag går 20% av inntektene til bomringen i Oslo til kollektivtiltak og ikke til veiutbygging, og nå skal altså taksten øke ytterligere med kr. 2,- og ingenting er tenkt å gå til veiutbygging. I tillegg til økte priser i bomringen har Regjeringen Stoltenberg tenkt å innføre rushtidsavgift i den samme bomringen. Oslopakke 1 må fullføres først, avslutter Nistad.
