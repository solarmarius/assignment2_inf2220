
Tirsdag 9. februar 1993
Kjell Magne Bondevik om tilbakesending av kosovo-albanerne:
IKKE TIDEN FOR ET SLIKT VEDTAK NÅ
- Jeg er kritisk til at regjeringen har fattet vedtak om tilbakesendelse av 1200 kosovo-albanere på dette tidspunktet. Konflikten i det tidligere Jugoslavia er så alvorlig at det er en betydelig fare for at den sprer seg også til Kosovo. Jeg er ikke uenig i at folk sendes tilbake dersom norske myndigheter ikke finner at grunnlag for oppholdstillatelse eller asyl er til stede, men nå er situasjonen så usikker i det aktuelle området at dette ikke kan være det rette tidspunktet for en tilbakesendelse. Det sier lederen i Kristelig Folkeparti, Kjell Magne Bondevik.
Kjell Magne Bondevik har meldt et spørsmål til Stortingets spørretime, der han spør justisminister Grete Faremo om hun mener situasjonen i det aktuelle området er slik at det tilrådelig å fatte vedtak nå om tilbakesendelse av kosovo-albanere fra Norge.
-Jeg må medgi at jeg er kritisk til at regjeringen vedtar dette på et tidspunkt der konflikten er i en av sine mest fastlåste og eksplosive faser. Det er også kommet signaler utenfra om at det er uheldig å sende folk som har flyktet fra området tilbake nå. Jeg er også enig med regjeringen at det beste er å kunne tilby flest mulig hjelp så nær deres egne områder som mulig, men jeg er usikker på om det vil bli effekten av dette vedtaket, sier Kjell Magne Bondevik.
