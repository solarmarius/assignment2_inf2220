
15. februar 2001
Høyres Stortingsgruppe
Per-Kristian Foss om sentralbanksjefens årstale:
spiss ørene, stoltenberg!
"Sentralbanksjefen understreket viktigheten av å ta vare på et bredt konkurranseutsatt næringsliv, for å gi grobunn for læring, innovasjon og utvikling. Det er dette som vil avgjøre våre muligheter for velferdsøkning i fremtiden. Jeg håper statsminister Stoltenberg lyttet til dette, fordi Gjedrems budskap er en klar advarsel til den næringsfiendtlige politikken Stoltenberg står i spissen for.", sier Høyres finanspolitiske talsmann Per-Kristian Foss i en kommentar til sentralbanksjef Svein Gjedrems årstale. "Sett i lys av de rekordartede skatte- og avgiftsøkningene i år, bør Stoltenberg særlig ta inn over seg Gjedrems understreking av at det ikke er forsvarlig å øke skattenivået ytterligere.", sier Foss videre.
"Jeg er også glad for at Gjedrem så sterkt understreker de problemene vi i dag står overfor knyttet til mangel på kapasitet og manglende produktivitetsvekst. Det er nettopp på grunn av disse problemene at Høyre har fremmet en rekke forslag for å bedre tilgangen på arbeidskraft og øke produktiviteten gjennom satsing på infrastruktur, utdanning, FoU og konkurranseutsetting," fortsetter Foss.
Foss er fornøyd med sentralbanksjefens grundige gjennomgang av ulempene ved statlig eierskap i næringslivet på fastlandet. Det er særlig grunn til å merke seg at sentralbanksjefen advarer mot direkte statlige investeringer i norsk næringsliv. "Sentralbanksjefen mener staten bør redusere eierskapet i norsk næringsliv. Derfor advarer han i realiteten mot det nye statlige investeringsfondet, og mener i stedet at staten bør redusere dagens eierandeler i næringslivet." avslutter Foss.
