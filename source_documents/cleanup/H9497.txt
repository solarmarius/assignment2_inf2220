
Dato: 15.august 2005
Stortingsrepresentant Øyvind Korsberg (FrP)
Miljøsymbolikk rammer norsk industri
- Stortinget må revurdere hele klimapolitikken. Vi kan ikke ofre norsk industri for symbolske miljøtiltak, sier FrPs stortingsrepresentant Øyvind Korsberg.
FrP har flere ganger advart mot at hastverksarbeid i klimapolitikken gir uholdbare konsekvenser for industrien. Tredoblingen av prisen på CO2-kvoter på ett år viser at FrP hadde rett.
- Stortingsflertallet liker at alt skal konsekvensutredes både to og tre ganger, men klimapolitikken ble gjennomført uten særlige analyser på hva det ville medføre for norsk næringsliv. Man bare "forutsatte" at næringslivet ikke ville bli negativt rammet. I dag ser vi at virkeligheten ikke alltid tar hensyn til politikernes forutsetninger, konstaterer Korsberg.
- FrP påpekte svakhetene ved klimapolitikken, og ville ha disse nærmere belyst, men dette ble avfeid på en lettvin måte av kvotekameratene. Dette gigantiske eksperimentet gir nå en gedigen ekstraregning til industrien, uten at det hjelper verdens miljøutfordringer på noen som helst måte. Dette er en hårreisende politikk i en stor energinasjon, mener Korsberg.
Korsberg reagerer spesielt sterkt på signalene fra Arbeiderpartiet. I dag uttaler APs energipolitiske talsmann Rolf Terje Klungeland til DN at høy kvotepris gir en rask miljøgevinst.
- Tull, sier Korsberg. Høy kvotepris er et signal om at industrien ikke har god og effektiv teknologi tilgjengelig til å redusere CO2-utslippene, slik stortingsflertallet har påstått. Stortingsflertallet har valgt feil løsning på et vanskelig spørsmål. Resultatet er høye kvotepriser. Over lang tid vil det innebære at industrien flytter ut av kvoteområdene, altså - ut av Norge og Europa. Det er dårlig industripolitikk og dårlig miljøpolitikk. Det ønsker ikke FrP, avslutter Korsberg.
