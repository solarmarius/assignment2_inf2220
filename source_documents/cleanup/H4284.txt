
fredag 12. februar 1999 19:25:42
Uheldig A-H-flertall om landbruksbanken
- Det er beklagelig at Høyre og Arbeiderpartiet går sammen om å nedlegge Statens Landbruksbank ved å slå den sammen med SND. Dermed forsvinner denne muligheten til å flytte noen statlige arbeidsplasser ut av Oslo. Det sier Venstres næringspolitiske talsmann, Leif Helge Kongshaug.
Regjeringen gikk inn for å slå sammen Landbruksbanken med Statens Kornforretning, Omsetningsrådet og Fraktkontoret, og legge utlånsvirksomheten utenfor Oslo.
Flertallet i næringskomiteen, Arbeiderpartiet og Høyre, vil i stedet legge Landbruksbanken inn i SND-systemet. Bygdeutviklingsmidlene går samme vei.
Sentrumspartiene mener dette er uheldig, og peker på at de landbrukspolitiske virkemidlene burde håndteres av et organ med spesiell kompetanse, og med en enhetlig praksis over hele landet. Bygdeutviklingsmidlene er en del av landbrukets inntektsramme, og det er spesielt viktig før WTO-forhandlingene at tilleggsnæringer som gardsturisme, skjelldyrking, energiproduksjon og håndverk utvikles videre.
Overføringen til SND-systemet har ikke vært utredet av departementet, og avtalepartnerne i landbruket og andre berørte har derfor ikke fått ta stilling til denne modellen, beklager Leif Helg Kongshaug.
