
Stortinget, 21. mai 2001
Oddvard Nilsen
Alvorlig situasjon på flymarkedet
Dagens melding om at SAS muligens kjøper opp Braathens er dårlig nytt for norske flypassasjerer. Det er grunn til å spørre om ikke Arbeiderpartiets avgiftsiver har medvirket til at Braathens forsvinner. Det må regjeringspartiet ta innover seg, og vurdere hele sin avgiftspolitikk, sier Oddvard Nilsen fra Høyre.
De siste årene har avgiftene på flyreiser steget kraftig. Det er blitt så ille at over halvparten av billettprisen i enkelte tilfeller går til Staten som avgifter. Arbeiderpartiets avgiftstrang ble nylig illustrert da ESA reagerte mot at flypassasjeravgiften i Norge ikke gjaldt på alle strekninger. ESA påla overhodet ikke Norge å ha passasjeravgift. Alternativet mot å innføre avgiften på alle strekninger, var å fjerne den helt. Det syntes imidlertid ikke Arbeiderpartiet og stortingsflertallet. En slik avgiftstrang gjør det ikke lettere å drive flyselskap i Norge. Høyre vil ved behandlingen av revidert nasjonalbudsjett foreslå en avvikling av passasjeravgiften.
Høyre vil nå avvente Konkurransetilsynets uttalelse, men håper at det som har skjedd, kan få Arbeiderpartiet på bedre tanker i skatte- og avgiftspolitikken.
