
Dato: 18. januar 2001
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
GRATULERER HELSEMINISTER TØNNE!
I dag har Sosial- og helsedepartementet sendt ut sitt Høringsnotat om Statlig overtakelse av spesialisthelsetjenesten. Ifølge notatet skal Staten overta det fulle og hele ansvar for de helsetjenester som i dag tilligger fylkeskommunene. Det opprettes et Helseforetak i hver Region og sykehusene organiseres som selvstendige foretak under helseforetaket i hver region. Foretakene er selvstendige rettssubjekter og står fritt til å organisere sin egen virksomhet, ta opp lån og ha større innflytelse på egen personalpolitikk.
- Jeg er godt fornøyd med at helseministeren nå er kommet oss så langt i møte, sier John I. Alvheim, FrP's helsepolitiske talsmann i Stortinget. - Jeg ser dette som en seier for de prinsipper FrP og jeg selv har stått for i svært mange år Statlig overtakelse av sykehusene har vært en fanesak for FrP siden 1985  nå skal det endelig bli en realitet, sier Alvheim.
- Det meste av det som Høringsnotatet fra departementet peker på er jeg enig i. Det er bra at sykehusene nå får en mer selvstendig stilling og må ta ansvar for egen drift og eget personell, men det hadde vært bedre om de hadde vært organisert som aksjeselskap istedenfor foretak slik helseministeren foreslår, sier han.
- Alt som hører under spesialisthelsetjenesten blir nå Statens ansvar. Det gir adskillig bedre muligheter til å se ting i sammenheng og til å utnytte ressurssene fornuftig. Finansieringsordningene må forbedres ytterligere, men det kommer vi tilbake til senere. At det nå blir konkurranse mellom sykehusene ser jeg på som svært bra for pasientene. Det vil gi dem større innflytelse og bedre deres valgmuligheter og innflytelse på sin egen situasjon i forhold til helsevesenet, avslutter Alvheim, som mener at det helseministeren har lagt frem i dag er et solid skritt i riktig retning.
