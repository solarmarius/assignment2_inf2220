
03.10.02
Inger Enger (Sp)
Stor interesse for alternativ energi - mer satsing trengs
I forslaget til statsbudsjett viderefører Regjeringen nivået på bevilgningene til Energifondet på samme nivå som i 2002. Olje- og energiministeren har tidligere forespeila en satsing på ny, fornybar energi og har lagt fram en strategi for økt bruk av vannbåren varme. Nå viser det seg at Enovas budsjett på knapt 500 millioner blir uendra.
I 2002 har Enova mottatt søknader om midler til gode prosjekter innenfor blant annet vindkraft, vannbåren varme og ENØK som langt overstiger tilgjengelige midler. Bare i løpet av første kvartal hadde Enova mottatt søknader om prosjektstøtte for mer enn 1 milliard kroner. Når det er en så stor vilje til å satse på fornybar energi, er det synd at ikke myndighetenes satsing betyr noe mer enn å opprettholde fjorårets nivå.
- Skal vi få fart i overgangen til oppvarming med vannbåren varme og økt bruk av bioenergi, må det gis støtte til investeringene, slik at det blir overkommelig økonomisk å velge slik oppvarming i boliger og offentlige bygg, uttaler Senterpartiets medlem i energi- og miljøkomiteen, Inger Enger.
