
22.3.2001
Marit Tingelstad,
Pressemelding fra
SENTERPARTIET SIKRER FLERTALL FOR ØKTE MIDLER TIL VERNEVERDIGE KIRKER
Senterpartiet sikrer i forbindelse med behandlingen av stortingsmeldingen om kirkeøkonomi (St.meld.nr.14 (2000-2001) Børs og Katedral) flertall for mer midler til restaurering av eldre kirker og til antikvarisk kirkeinventar, sier Marit Tingelstad, Senterpartiets medlem i kirke-, utdanning- og forskningskomiteen. Vi vet at behovet er stort, og det er derfor gledelig man nå får til en opptrapping av arbeidet for å sikre våre nasjonalskatter, sier Tingelstad.
Flertallet i komiteen (Ap, Sp og SV) mener at deler av avkastningen i Opplysningsvesenets fond kan benyttes til restaurering av gamle kirker og antikvarisk kirkeinventar. Kommunene ved de kirkelige fellesrådene skal fortsatt eie og ha ansvaret for kirkebyggene, men skal kunne søke Opplysningsvesenets fond om støtte til restaurering av eldre og verneverdige kirker og kirkeinventar.
- Det er videre viktig at kirken får styrket sin økonomi generelt. De tiltak som nå vedtas vil bidra til å frigjøre midler slik at kirkene kan opprette flere prestestillinger. Senterpartiet er med å sikre flertall for å innlemme statlige midler til kirkelig fellesråd via rammeoverføringene til kommunene. Dette er viktig ut fra prinsippet om lokalt selvstyre, sier Marit Tingelstad. Flertallet i komiteen presiserer at når dette skjer, skal det være tett kontakt mellom kommunene og kirkelig fellesråd. Samtidig skal det utvikles en veileder som understreker kommunenes ansvar i forholdet til de kirkelige fellesrådene.
Videre mener flertallet at det er naturlig at Norsk kulturminnefond, som snart skal opprettes, også skal inkludere verneverdige kirkebygg av kulturhistorisk verdi. Komiteflertallet peker i den forbindelse spesielt på domkirkene.
