
10.11.2005
Leder av finanskomiteen Karl-Eirik Schjøtt-Pedersen
- Velferd og fellesskap framfor skattelette
- Statsbudsjettforslaget fra Stoltenberg-regjeringen som ble lagt fram i dag viser en betydelig satsing på velferd og fellesskap framfor nye skattelettelser. Det blir en kraftig styrking av velferdsordninger innen pleie, omsorg, helse, skole og barnehager, sier leder av finanskomiteen, Karl Eirik Schjøtt-Pedersen.
- Stoltenberg-regjeringen legger opp til en vekst i kommunenes frie inntekter på 5,7 milliarder kroner i forhold til 2005. Dette er hele 3,8 milliarder kroner mer enn det Bondevik-regjeringen foreslo. Stoltenberg-regjeringen følger opp løftet om å gi kommunal sektor et nødvendig løft, gjennom å øke de frie inntektene til kommunene betydelig. Dette er et vendepunkt for kommunenes mulighet til å gi sine innbyggere gode velferdstjenester, sier Schjøtt-Pedersen.
- Stoltenberg-regjeringen følger opp hovedtrekkene i skattereformen som Stortinget vedtok i vår. På denne måten legger Regjeringen til rette for en bred politisk enighet om hovedlinjene i skattereformen. Det samlede skatte- og avgiftsnivået økes med om lag 3 milliarder kroner utover dagens nivå. De aller fleste med inntekt under en million kroner vil få uendret skatt eller en begrenset lettelse. Folk med brutto inntekt over en million kroner vil derimot i gjennomsnitt få en skatteøkning på nær 44 000 kroner, sier Schjøtt-Pedersen.
- Stoltenberg-regjeringen øker innsatsen for å skape nye arbeidsplasser og for å redusere arbeidsledigheten. Regjeringen tar et kraftfullt tak for å utvikle et arbeidsliv med plass til alle. Arbeidsmarkedstiltakene styrkes og permitteringsperioden med rett til dagpenger forlenges i forhold til den forrige regjeringens opplegg. Arbeidsledighetstrygden gjøres vesentlig bedre.
Adgangen til økt bruk av midlertidige ansettelser stoppes, og reglene for bruk av overtid i arbeidslivet gjøres om til slik de var før 2003, sier Schjøtt-Pedersen.
- Stoltenberg-regjeringen har lagt fram et budsjett som vil bidra til stabil økonomisk utvikling både på kort og lang sikt. Finanspolitikken forankres i handlingsregelen for bruk av oljeinntektene. Regjeringen bruker ikke en eneste krone mer av oljepengene enn det den forrige regjeringen foreslo. Men vi bruker statens inntekter på en helt annen måte, hvor velferd og fellesskap prioriteres høyt, avslutter Schjøtt-Pedersen.
