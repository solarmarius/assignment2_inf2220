
02.07.03
Venstre
Hev innvandringsstoppen!
Diskusjonen om asylsøkere og integrering er farget av blodtåke, mener sentralstyremedlem i Venstre Olaf Thommessen.
- Kriminalitet blant asylsøkere er ulovlig og må behandles deretter. Virkemidler som internering i leire er ikke et nytt forslag, og vil uansett dreie seg om et betydelig fåtall. Viktigere og mer interessant er det å diskutere de store virkemidlene, sier Thommessen.
- Det er riktig at et flertall av de som søker asyl i Norge er såkalte lykkejegere drevet til Norge av jakten på en bedre tilværelse for seg selv og sin familie, sier Thommessen, som mener dette ikke unaturlig sett i lys av den skjeve fordelingen av verdens ressurser. (80% av verdens ressurser er fordelt på 20% av verdens befolkning, som tar imot 5% av verdens flyktninger.)
- Den eneste veien inn til Norge i dag for disse er å lyve på seg et asylbehov og utsette seg for menneskesmuglere og korrupte advokater, og ikke minst oppta verdifulle ressurser som burde vært brukt på reelle asylsøkere.
Ved å åpne en ærlig dør for disse lykkejegerne gjennom arbeidsinnvandring vil man kunne differensiere ressursene på henholdsvis asylsøkere og arbeidsinnvandrere, og betydelig lettere kunne luke ut kriminalitet i begge grupper. Dette fordi man blant arbeidsinnvandrere ikke vil ha noe insitament til å opptre uetterrettelig, da man dermed ikke vil få oppholdstillatelse, sier Thommessen.
- På den annen side vil man da få brukt ressursene til reelle beskyttelsestrengende asylsøkere. I tillegg blir Norge tilført verdifull
innvandring på en kontrollert måte med betydelig gevinst økonomisk, sosialt og kulturelt, avslutter Thommesssen.
