
26.09.2001
Øker u-hjelpen med 1,2 milliarder
Bistandsminister Anne Kristin Sydnes og statsminister Jens Stoltenberg presenterte tirsdag regjeringens handlingsplan for fattigdomsreduksjon i utviklingsland. Første punkt i planen er å øke u-hjelpen med 1,2 milliarder kroner neste år. Signalet om et langt sterkere fokus mot reduksjon av fattigdom i utviklingsland gjelder ikke bare utviklingspolitikken, men også alle andre politiske områder med virkning for situasjonen i fattige land. Relevante departementer vil bli pålagt en gjennomgang av sine ansvarsområder for å sikre at ikke norsk politikk på noe felt hindrer kampen mot fattigdom i utviklingsland.
Regjeringen vil øke u-hjelpen med 1,2 milliarder kroner neste år. Det opplyste statsminister Jens Stoltenberg på en pressekonferanse tirsdag 25. september 2001 da han sammen med bistandsminister Anne Kristin Sydnes presenterte regjeringens handlingsplan for fattigdomsreduksjon i utviklingsland. Planen ble lagt fram i forbindelse med møte i Bistandstorvet (et nettverk av frivillige bistandsorganisasjoner).
Bistanden er punkt én i kampen mot fattigdom, og vi vil både gi mer og bedre bistand. Vi økte for inneværende år med 1,5 milliarder, og neste år foreslår vi en ytterligere økning på 1,2 milliarder, sier Stoltenberg.
Dermed kryper prosentandelen av landets samlede inntekter (BNI) opp fra 0,89 prosent til 0,90 prosent. Målet er å komme opp i 1,0 prosent av bruttonasjonalinntekten. Bare en håndfull land i verden gir like som Norge i forhold til BNI. Stoltenberg regner med at stortingsflertallet slutter opp om dette forslaget, uavhengig av hva som skjer på regjeringsfronten. Han tar det for gitt at Kristelig Folkeparti holder skansen og ikke går med på Høyres kutt i bistandsbudsjettet.
Signalet om et langt sterkere fokus mot reduksjon av fattigdom i utviklingsland gjelder ikke bare utviklingspolitikken, men også alle andre politiske områder med virkning for situasjonen i fattige land. Relevante departementer vil bli pålagt en gjennomgang av sine ansvarsområder for å sikre at ikke norsk politikk på noe felt hindrer kampen mot fattigdom i utviklingsland. Målet er å oppnå FNs internasjonale utviklingsmål vedtatt i Tusenårsforsamlingen høsten 2000. Den norske innsatsen mot fattigdomsreduksjon vil evalueres gjennom OECD/DACs regelmessige eksaminasjoner.
Handlingsplanen legger stor vekt på utviklingslandenes eget ansvar for å redusere fattigdommen. Nasjonale fattigdomsstrategier utformet av landene selv skal være plattformen for bistandssamarbeidet. Bistanden skal ikke kanaliseres gjennom giverstyrte prosjekter, men gjennom landenes egne forvaltningssystemer og annet offisielt utviklingssamarbeid.
Regjeringen understreker i handlingsplanen at økonomisk vekst og sosial fordelingspolitikk er avgjørende for fattigdomsreduksjon. Styrking av internasjonale institusjoner med globalt mandat vil bli prioritert for å kunne imøtekomme finanskriser som kan oppstå som følge av den hurtige globale integrasjonen. Slike kriser rammer særlig fattige. Handel og markedsadgang for utviklingsland, fred, sikkerhet og menneskerettigheter, godt styresett og demokrati, i tillegg til bekjempelse av Hiv/aids og prioritering av helse og utdanning i utviklingsland vil være viktige momenter for å redusere fattigdommen i verden.
