
12.03.2004
Arbeiderpartiets stortingsgruppe
Stortingsrepresentant Oddbjørg A. Starrfelt
- Arbeiderpartiet vil ha mer til jernbane og vei
- Regjeringen følger ikke opp sine egne planer på samferdselsektoren. De bevilger ikke nok penger til jernbanen eller veibygging. Nå ligger regjeringspartiene flere milliarder kroner under det de lovet for tre år siden. Det sier stortingsrepresentant Oddbjørg A. Starrfelt i en kommentar etter at regjeringen i dag la frem nasjonal transportplan.
- Med denne regjeringen ser vi at ambisjonsnivået senkes år for år. Dette er underlig sett i lys av hvordan Høyres Oddvar Nilsen raljerte over Arbeiderpartiets forslag for tre år siden.
Vi vil øke rammene til investeringer i jernbanen de neste ti årene, samt bevilgningene til veiutbygging. Vi er også skeptiske til forslaget om å konkurranseutsette togdriften. Statsråd Skogsholm overvurderer lønnsomheten av tiltaket, og vi tviler på om det er noe særlig å tjene på dette, sier Starrfelt.
- Nå er det helt nødvendig at det satses på investeringer i jernbanen for at den skal kunne opprettholdes. Nivået på veiinvesteringer må også opprettholdes, dersom vi skal få utbedret vegnettet for å øke framkommeligheten for næringslivet i distriktene og redusere dødsulykkene langs veiene våre. Vi vil gå gjennom transportplanen og arbeide for å skaffe flertall for vårt syn før den skal vedtas i Stortinget før sommeren, sier Starrfelt som er saksordfører for transportplanen.
