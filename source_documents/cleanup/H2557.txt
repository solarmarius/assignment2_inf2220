
Onsdag 20. juli 1994
May-Helen Molvær Grimstads sommer:
Pressestoff fra KrF-Press
FAMILIE OG EU-OPPLADING
Masse tid til mann og sønn og opplading til høstens EU-kamp. Det er de viktigste sommerprosjektene for stortingsrepresentant May-Helen Molvær Grimstad. Etter ett år som medlem av landets viktigste folkevalgte forsamling, er den unge KrF-representanten fra Møre og Romsdal kommet til at Stortinget er en god og trivelig arbeidsplass.
-For dem som kun ser Stortinget utenfra, virker det vel som vi ikke gjør annet enn å krangle og finne saker å være uenige om, men i virkeligheten er det et godt fellesskap her, og mye samarbeid over partigrensene. Det gjør at også representanter for et såkalt "lite parti" får gjennomslag i mange saker. Samtidig er representantene flinke til å skille mellom sak og person. Selv etter harde debatter i salen, kan man etterpå ta en kopp kaffe eller te sammen, eller dele en pizza, sier May-Helen Molvær Grimstad.
RESULTAT ELLER MARKERING?
-Som medlem av Stortinget er du valgt inn fra et fylke og du representerer et parti. Men jeg innså raskt at resultater er viktigere enn egenmarkeringer. Derfor må man hele tiden veie ønsket om å profilere partiet eller fylket opp mot hva som kan oppnås av konkrete resultater, sier May-Helen Molvær Grimstad. Hun legger til at det ofte kan være vanskelig å vite hva man skal prioritere i de ulike situasjonene, og at det kan være vanskelige belutninger å ta.
-Når jeg skal ta stilling til ei sak, ser jeg som regel at det er fordeler og ulemper knyttet til det, uansett hva man konkluderer med. Men når man først har tatt et standpunkt, må man kunne stå for det, og forsvare det. Man kan bli for nyansert også. Blir det for mye "på den ene side-og på den annen side"-argumentasjon, vil standpunktet drukne i nyanser. Når det kommer til votering, må man likevel si "for" eller "mot". Det er ingen "tja-knapp" på stortingsrepresentantenes pulter, sier May-Helen Molvær Grimstad.
UPOPULÆRE STANDUNKTER
Som stortingsrepresentant er May-Helen klar over at hun iblant må ta standpunkter som kan være upopulære i enkelte miljøer.
-Man er nødt til å tenke helhetlig, og kan ikke bare ta hensyn til egne interesser, sier hun.
-Da jeg ble nominert, sa jeg blant annet at jeg ønsket å representere de unge og småbarns-foreldrene. Det ønsker jeg fremdeles. Som medlem av samferdselskomiteen er det også mange andre saker jeg må forholde meg til, og veie ulike generasjoner og ulike interesser opp mot hverandre. Samferdselspolitikken er et godt eksempel på dette. Der de unge ofte tenker miljø, tenker de eldre helst framkommelighet, for eksempel, eller man må veie distriktsinteresser opp mot de mer sentrale strøk.
FAMILIEPOLITIKK
Som småbarnsmor og representant for et parti som har gitt familiepolitikken høy prioritet, er May-Helen godt fornøyd med at det ble flertall for en reduksjon av studielånsrenta i forbindelse med revidert nasjonaloppgjør.
-Jeg tror det er viktig med tiltak som går direkte inn i barnefamilienes situasjon, og i deres situasjon som er i etableringsfaser. Det gjorde redusjonen av studeilånsrenta. Jeg gjorde forresten en interessant obervasjon i England i sommer: Der er barneklær fritatt for moms. Jeg sier ikke at vi skal gjøre det samme her, men det er et godt eksempel på tiltak som sikter seg direkte inn på barnefamiliene, sier May-Helen Molvær Grimstad til slutt. (KrF-Press)
