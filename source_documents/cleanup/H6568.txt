
10.12.02
Vegard Martinsen, (DLF)
DVD-Jon og copyright
Saken mot DVD-Jon er et resultat av betydelig inkompetanse og udugelighet hos alle involverte: hos nerdene som vil kopiere, hos selskapene som har utgitt DVD-filmene, og, ikke minst, hos lovgiverne.
DLF er tilhengere av individers rettigheter: Individer (og frivillige sammenslutninger) skal ha rett til å disponere fruktene av sitt arbeid. Derfor er DLF tilhenger av eiendomsretten - individer/firmaer skal kunne eie ikke bare landområder, men også kunne ha copyright og patenter på åndsverker som de produserer.
I dette tilfellet er problemet copyright: filmselskaper som har lagt enorme beløp ned å på å skape underholdning, ønsker naturlig nok å tjene penger på dette. Derfor selger de sine varer (i form av utleie av filmer til kinoer, salg av DVD-plater til privatpersoner, etc.). Hvis andre enn filmdistributøren skal kunne leie ut eller selge filmen eller DVD-plater med kopier av filmen, vil filmselskapene tape inntekter, og dette vil i verste fall kunne føre til at filmproduksjonen synker kraftig, at kvaliteten blir enda dårligere, og at det blir vanskeligere å få sett film.
Grunnen til at filmselskapene ønsker å hindre kopiering av sine DVD-utgivelser er altså helt legitim, og er også en fordel for oss filmfans.
For å hindre kopiering har selskapene lagt inn en kode på discen, og DVD-Jon har brutt denne koden og gjort det mulig å kopiere DVD-plater. (DVD-Jon har ikke kopiert, han har kun knekket koden og gjort den tilgjengelig over internett.)
Det burde være klart at det DVD-Jon gjorde var galt. Men om det var ulovlig, dvs. i strid med det da gjeldende lovverk, da han gjorde det er egentlig et uinteressant, rent juridisk spørsmål.
Løsningen på dette er at man har et lovverk som utvetydig beskytter opphavsrett til åndsverk; det vi har i dag er ikke godt nok. Dessuten bør de som utgir DVDene legge inn i dem koder som i praksis er umulig å knekke (dette kan dog være meget vanskelig å gjennomføre). Men viktigst: utgiverne av DVD-plater bør gjøre som de som selger disker med data-programmer: det bør være slik at kjøperen får beskjed før han bryter seglet på pakningen at han ved å bryte seglet forplikter seg til ikke på noe vis å kopiere innholdet på diskene eller å forsøke å knekke kodene som beskytter mot kopiering. De som ikke ønsker å godta dette kan la være å kjøpe, og den som da kopierer, bør helt klart kunne straffes.
(Nerdenes forsvar for sin kodeknekking - "filmselskapene er bare interessert i å tjene mest mulig penger, og derfor bør enhver kunne foreta privat kopiering" - er kun infantilt vrøvl. )
Grunnen til at copyright/patent finnes er at den som skaper skal ha rett til å disponere det han har skapt. Hvis slik ikke finnes, vil mengden av åndsverk (musikk, film, litteratur, etc.) som skapes kunne bli langt mindre enn i dag. At copyright/patenter finnes er da også en fordel for de mange av oss som ikke skaper åndsverk, men kun bruker dem.
