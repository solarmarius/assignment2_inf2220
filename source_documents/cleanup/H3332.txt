
Onsdag, 23. august 2000
Fra stortingsrepresentant Finn Kristian Marthinsen
Barn må få sitt eget "KRIPOS"
-Vi må få en sentral kunnskapsbase slik at vi kan bygge opp kompetanse på saker der det foreligger mistanke om seksuelle overgrep. Dette uttaler justispolitisk talsmann for KrF Finn Kristian Marthinsen som en reaksjon på nyheten om at hele 60 prosent av anmeldte overgrepssaker mot barn blir henlagt.
I Dagsnytts morgensending uttalte justisminister Hanne Harlem at problemet var bevisbyrden.. -Det er skuffende at justisministeren bare peker på denne kjente problemstillingen uten å se utfordringen. Et Kripos for barn kan komme raskt i kontakt med barnet og sikre bevis. Bevisene må ikke bare være av fysisk art. Selvsagt kan man finne bevis gjennom at barnet blir intervjuet av psykologer og psykiatere. Det som er viktig er at disse kommer raskt i gang slik at barnet ikke blir påvirket av for mange voksne. Dersom politiet har en sentral kompetanse på overgrep mot barn kan disse "rykke ut" ved mistanke om incest og fastslå hvorvidt det er klare fysiske eller psykiske tegn på at det har forekommet et overgrep, sier Marthinsen.
Finn Kristian Marthinsen var saksordfører da Stortinget i vår behandlet endringer i straffeloven (seksuallovbrud). I innstillingen fra Justiskomiteen kreves det tiltak for å heve kvaliteten på etterforskningen. I dag har overgrepssaker for lav status og de gis ikke høy nok prioritet av politiet. Et sentralt kompetansesenter kan bøte på dette, mener Marthinsen.
-Vi forventer at disse sakene gis høy prioritet. Det kan ikke aksepteres at disse alvorlige forbrytelsene ikke får konsekvenser for gjerningsmennene, sier en engasjert Finn Kristian Marthinsen.
