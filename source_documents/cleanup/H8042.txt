
04.12.2003
ARBEIDERPARTIETS STORTINGSGRUPPE
Stortingsrepresentant Karl Eirik Schjøtt-Pedersen (Ap)
- Norman og Dørum innkalles til åpen høring om Statskonsult
Arbeiderpartiet er tilfreds med å ha fått tilslutning i kommunalkomiteen til å innkalle arbeids- og administrasjonsministeren, justisministeren og professor Henning Jakhelln til åpen høring om Statskonsult-saken. - Det er viktig at vi nå får klarhet i lovgrunnlaget for regjeringens forslag om å omdanne Statskonsult til aksjeselskap, og hvilke rettigheter arbeidstakerne har, sier Karl Eirik Schjøtt-Pedersen, som er Arbeiderpartiets fraksjonsleder i komiteen.
Saken dreier seg om hvorvidt de 140 statsansatte i Statskonsult har rett til å være statsansatte også etter at Statskonsult er omdannet til aksjeselskap, noe administrasjonsdepartementet mener de ikke skal ha. Arbeidsrettprofessor Henning Jakhelln har i en utredning konkludert med "at det foreligger så vidt store usikkerhetsfaktorer ved det nye aksjeselskap, og det må påregnes så vidt betydelige endringer av de ansattes arbeidsforhold, at de ansatte må være berettiget til å velge å henholde seg til staten som deres arbeidsgiver." Justisdepartementets lovavdeling slo i går klart fast at de er enig i professor Jakhellns konklusjon. Arbeids- og administrasjonsministeren holder like fullt fast ved sin tidligere forståelse.
- Når det er to ulike syn fra to forskjellige departementer, er vi nødt til å få belyst saken gjennom åpne høringer, og dette må skje raskt. Ettersom lovavdelingen i Justisdepartementet er enig i professor Jakhellns konklusjon om at de ansatte har rett til å velge staten som arbeidsgiver, innebærer det at arbeids- og administrasjonsministeren bygger på feil lovgrunnlag. Det er oppsiktsvekkende at Norman ikke tar til etterretning at saken ikke er godt nok forberedt sier Karl Eirik Schjøtt-Pedersen.
