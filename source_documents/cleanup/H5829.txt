
7/5-02
Inger Enger (Sp):
Revidert nasjonalbudsjett: Lite å glede seg over for Oppland
Regjeringen fortsetter sitt korstog mot distriktene i Revidert nasjonalbudsjett. Årets statsbudsjett inneholdt dramatiske distriktspolitiske kutt. Mange hadde håpet at regjeringen ville rette opp noe av dette i Revidert nasjonalbudsjett. Men her varsles det ikke noe løft for distriktene. Tvert om, her kommer flere forslag som vil ramme Oppland:
- lite midler til erstatning for de store områder staten vil verne
- manglende kompensasjon for tapt eiendomsskatt til kraftkommuner
- et alt for lite kulturminnefond
- ingen satsing på å få bredbånd til hele landet
I Revidert nasjonalbudsjett foreslår regjeringen en forsiktig økning av avsatte midler til barskogvern og til fylkesvise verneplaner. Senterpartiets Stortingsrepresentant Inger Enger mener at de foreslåtte økte bevilgningene er positive dersom det legges til grunn at allerede vernede områder skal prioriteres. Men dersom tilleggsbevilgningene er et uttrykk for forsering av vernetakten, og det allerede i 2002 skal pekes ut nye områder som er aktuelle for vern, er det bekymringsfullt.
Som følge av nye regler for verdsetting av kraftanlegg, har kraftkommunene fått reduserte inntekter. Regjeringen svikter de kommunene som har tapt mest ved ikke å foreslå videreføring av inntektskompensasjonen. I Oppland blir Nordre Land og Vang kommuner rammet. Senterpartiet foreslo for ett år siden 100 millioner kroner i slik kompensasjon.
Regjeringen vil styrke arbeidet med å sikre verneverdige kulturminner og kulturmiljøer ved å opprette et kulturminnefond på 200 millioner kroner. Det vil gi en avkastning på 12 millioner per år på landsbasis. Dette er alt for puslete, sier Senterpartiets stortingsrepresentant Inger Enger. Oppland har en femtedel av landets vernede bygninger, over 600 hus, og kan dermed forvente å få drøye 2 millioner årlig fra fondet. Det sier seg selv at fondet bør være langt større. Målet er å få et kulturminnefond på 5 milliarder.
- De massive kuttene i distriktspolitikken, blant annet på SND, kommunale næringsfond og samferdsel, i årets budsjett, blir ikke endret i Revidert Nasjonalbudsjett. Dette viser at det er en bevisst politikk for sentralisering og avfolking av distriktene Bondevik II-regjeringen fører, sier Inger Enger.
Regjeringen signaliserer at staten skal overta den kommunale skatteinnkrevingen. Dette er nok en sentralisering av oppgaver til staten, og vil føre til at viktige kompetansemiljø i kommunene forsvinner.
Senterpartiet vil jobbe for å få mer penger til distriktspolitikken. I tillegg er det helt nødvendig å sikre større bevilgninger til sykehus, skole, eldreomsorg, samferdsel og forsvar, sier Enger.
