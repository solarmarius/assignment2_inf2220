
5. februar 2001
Thorbjørn Jagland
J@glandbrev
- Jeg går ut i fra at Carl I. Hagen aldri mer vil tillate at Kleppe og Hedstrøm gjentar sin språkbruk. Og jeg går ut i fra at Hagens unnskyldninger i helgen betyr at Frp aldri igjen vil foreslå at det skal lages egne innvandrerregnskap. Som en begynnelse, skriver Thorbjørn Jagland i dette J@glandbrevet 5. februar 2001.
Kjære @-brevvenn!
Kampen mot rasisme begynner med forebygging
De siste månedene har flere grusomme voldshandlinger rystet oss. Nyttårsaften ble en ung mann av etiopisk opprinnelse banket opp av folk fra det nynazistiske miljøet i Kristiansand. Noen få uker etterpå ble en ung pakistansk mann skutt og drept i et gjengoppgjør i Oslo, og forrige fredag ble den 15 år gamle Benjamin Hermansen drept - i det som trolig er et rasistisk motivert drap. Felles for disse sakene er at det kan se ut som om det er unge mennesker som både er ofre og begår ugjerningene.
Men midt i alt det uforståelige, opplever vi også noe positivt. Fakkeltogene vi så forrige uke over hele landet, der titusenvis deltok, var en sterk markering av at dette aksepterer vi ikke - vi vil ikke ha et samfunn hvor unge mennesker blir ofre for slike meningsløse voldshandlinger. Folk reagerte, i stedet for å resignere. Demonstrasjonene var et klart budskap om at rasisme og likegyldighet ikke aksepteres, ikke tolereres.
Men det trengs noe mer. Vi må sette fokus på barne- og ungdomspolitikken i landet. Eller mangel på sådan. Lokalsamfunn som har hatt problemer med vold og rasisme har vist at det går an å gjøre noe gjennom aktive tiltak. Men det måtte en dramatisk utvikling til før noe skjer.
Hvilken hverdag er det dagens barn og unge lever i? Svært mange barn får i dag ikke barnehageplass, enten fordi tilbudet er for dårlig, eller for dyrt. Skolefritidsordningene (SFO) er under et stadig press fra enkelte politiske partier. Mange elever må gå på skoler der malingen faller av veggene, og inneklimaet er så dårlig at ungene får astma og hodepine. Og fritidstilbudet for barn og unge er ofte enda verre: Ungdomsklubber legges ned, og det som eksisterer av tilbud koster mye. Sosiale skjevheter i samfunnet blir forsterket, ofte er det de som hadde trengt en barnehageplass eller SFO-plass mest, som ikke har råd til å benytte seg av tilbudet.
Det går ikke an å hevde at mangel på fritidsklubber, barnehager og SFO er skyld i rasistdrap, men det går an å bruke situasjonen til å sette fokus på nødvendigheten av trygge tilholdssteder for barn og ungdom. Trygge rammer er en nødvendig forutsetning for å kunne bekjempe voldstendenser.
Vi må sørge for at alle unger får et tilfredstillende barnehagetilbud til en pris som foreldrene har råd til å betale. Vi må sørge for at skolefritidsordningene ikke bare består men blir forbedret, slik at ungene har et tilbud når skolen er ferdig, og ikke kommer alene hjem til tomme hus. Videre må vi gjennomføre et skikkelig løft i forhold til å ruste opp skolene, og vi må prioritere å satse på fritidstilbud for ungdom.
Jeg forventer nå en helt annen vilje fra de borgerlige partiene når det gjelder nettopp det å betale for forebyggende tiltak. Verken Høyre eller Fremskrittspartiet har grunn til å være stolte over sin innsats på dette området: Både Frp og Høyre har på Stortinget foreslått store kutt til SFO. I Oslo, som har de største ungdomsproblemene, har Høyrebyrådet kuttet bevilgningene til bydelene, noe som både fører til dyrere barnehageplasser, et dyrere SFO-tilbud og dårligere fritidstilbud.
Oslo har de største ungdomsproblemene, og de største sosiale skjevhetene. Oslo Arbeiderparti har gått inn for å gjøre noe med dette, men det kan virke som om det borgerlige flertallet ikke er like opptatt av problemet. Oslo hadde et avansert og omfattende forebyggende arbeid rettet mot ungdom som var utviklet siden femtitallet. Men på åttitallet begynte en systematisk nedleggelse av fritidsklubber og andre fritidstilbud for ungdom, anført av Høyre og Frp. Vedlikeholdsetterslepet i Osloskolene er stort, og det borgerlige bystyreflertallet har ikke tatt det nødvendige ansvar for å rette det opp. Tiltak for å rette opp de sosiale skjevhetene blir ofte nedstemt av Høyre og Fremskrittspartiet i bystyret.
Men ingenting hjelper uten holdninger. Jeg vil derfor si at det er et berettiget krav at politikerne må komme mer på banen når det gjelder arbeidet mot rasisme og kriminalitet. Mer enn noen andre må vi gå foran som eksempler, både når det gjelder holdninger og konkret politikk.
Jeg ser at Vidar Kleppe har fått kritikk for å delta i den antirasistiske markeringen på Youngstorget sist torsdag. Jeg deler ikke denne kritikken -forutsatt at han benytter anledningen til å forbedre seg . Og jeg er glad for at Carl I. Hagen i følge Dagsavisen 5.02.01 på årsmøtet i Oppland Frp i helgen, har beklaget at hans partifeller har kommet med uttalelser som kan oppleves som rasistiske. I en stortingsdebatt i 1995 kalte jeg Hedstrøms ordbruk om innvandrere for vold med ord. Han hadde blant annet påstått at "Det er grunn til å tro at det er en voksende frustrasjon i befolkningen over det økte antallet fremmede i landet (..) Frustrasjon, harme, forbitrelse, frykt og bekymring kan føre til psykosomatiske sykdommer som medfører fravær på jobben eller ubalanse både på jobb og i hjemmet" og at " Det er ikke urimelig å anta at turiststrømmen til Norge, spesielt i de siste 10 år har vært lavere enn den ville ha vært om vi hadde vært mer forutseende, og hindret den eksplosive veksten i kriminaliteten ved å føre en mer restriktiv innreisepolitikk. Uten drastiske endringer i denne politikken, vil en kunne redusere Norges muligheter for fortsatt turisttrafikk "(Fra Dokument nr. 8:29 (1994-95)). Jeg går ut i fra at Carl I. Hagen aldri mer vil tillate at Kleppe og Hedstrøm gjentar sin språkbruk. Og jeg går ut i fra at Hagens unnskyldninger i helgen betyr at Frp aldri igjen vil foreslå at det skal lages egne innvandrerregnskap. Som en begynnelse.
Den forestående valgkampen vil være en prøve på om de nok en gang vil bli fristet til å fiske i urent farvann, eller om de vil prøve å gå sammen med de andre partiene for å skape en tolerant atmosfære her i landet.
Vi kan ikke vedta at det ikke skal finnes rasisme. Vi kan ikke bevilge oss ut av problemet. Vi kan ikke slå oss til ro med at en dags massemønstring mot rasisme er nok. Men vi må være klar over at mange av de små valgene vi tar i hverdagen - og i politikken - har betydning.
