
03.10.02
Rune J. Skjælaaen, kirketalsmann Senterpartiet
Regjeringens smålighet- gravferdsstøtten bortfaller
Regjeringen varsler i statsbudsjettet en omlegging av kriteriene for å få gravferdshjelp og avvikler den ordinære gravferdshjelpen på 4000 kroner. Senterpartiets kirketalsmann, stortingsrepresentant Rune J. Skjælaaen uttaler følgende:
- Det er utrolig smålig av Regjeringen Bondevik å kutte den ordinære gravferdsstøtten på 4000 kroner. I dag koster en nøktern begravelse et sted mellom 15000- 20000 kroner. Støtten har vært uforandret i over 20 år og burde vært justert opp for mange år siden.
Skjælaaen, som kom rett fra aktiv prestetjeneste til Stortinget i fjor høst, har lang erfaring med systemet for gravferdshjelp og sett hvor viktig det er at samfunnet på denne måten stiller opp og gir et tilskudd uavhengig av stand og stilling.
Regjeringen kutter gravferdsstøtten og innfører et system for behovsprøving.
- Mange eldre mennesker er faktisk opptatt av at det skal være penger på bok til begravelsen og setter til side midler. Begravelser koster mye. Det er derfor en pinlig sak når Regjeringen nå øker gravferdsutgiftene for folk flest, sier Skjælaaen.
