
21. mars 1999
Kvinnebevegelsen
Bondevik-regjeringens barnehagepolitikk - en bløff!
Vedtak fra ledermøtet i kvinnebevegelsen 21. mars 1999. Uttalelsen handler om krisen i barnehagesektoren og Regjeringens løftebrudd.
Det er med bekymring ledermøtet i Arbeiderpartiets kvinnebevegelse registrerer krisen i barnehagesektoren og utviklingen innen barns oppvekstvilkår. Krisen er et resultatet av regjeringens prioriteringer innenfor den økonomiske politikk. Barnehagene er bortprioritert, og de som sitter igjen med regningen og med problemene med å sikre trygge omsorgstilbud for sine barn er foreldrene.
Meldingene om nedleggelser av barnehager både i offentlig og privat eie er et signal til regjeringen om at de er på ville veier i familiepolitikken. En undersøkelse fra Polarfakta viser at mellom 500 og 1000 private barnehager vil bli nedlagt i 1999. Dette til tross for at mange barn fortsatt står i kø for å få en barnehageplass.
I tillegg til dette har barnehageutbyggingen stoppet helt opp. Målet for hvor mange plasser som skulle bygges i 1998 var 13.500, men regjeringen nøyde seg med å bygge 5000. Arbeiderpartiet hadde en målsetting på 12.500 nye barnehageplasser i 1999, for å nå målet om full barnehagedekning. Men etter at Bondevik-regjeringen forhandlet med FRP og Høyre hvor de fremforhandlet et mål på 2.500 plasser, kan man ikke lenger tro på regjeringenes forsikringer om at målet om full barnehagedekning står fast. Ledermøtet i Arbeiderpartiets kvinnebevegelse mener en må innføre stimuleringstilskudd for å sikre videre utbygging av barnehageplasser og at retten til barnehageplass må lovfestes. Dessuten må en øke tilskuddssatsene til allerede eksisterende plasser.
Regjeringen har gjennom rundskriv endret tilskuddsordningen som har forverret det økonomiske grunnlaget i barnehagene. Dette i tillegg til at mange står i kø for å få plass, gjør at prisene øker. Barnehagesatsene har steget med opptil 7 % i følge en ny statistikk fra Statistisk Sentralbyrå. Dette burde fått regjeringen til å våkne. I stedet skyver de regningen over på småbarnsfamiliene. Ledermøtet i Arbeiderpartiets kvinnebevegelse mener en må vurdere å innføre maksimaltakst i barnehagene.
For å sikre barnehagedriften i hele landet har Arbeiderpartiet vernet om de øremerkede midlene til barnehager. Det har nå kommet signaler fra regjeringa om at de ønsker å fjerne de øremerkede midlene til barnehagene og legge det inn i de generelle rammeoverføringene til kommunene. Ledermøtet i Arbeiderpartiets kvinnebevegelse vil advare sterkt mot en slik omlegging av tilskuddet til barnehagene.
Kvinnekampen og det politisk engasjementet blant kvinnene på 70-tallet har resultert i at vi er kommet dit vi er i dag. Bondevik-regjeringa bruker 1 år på å rasere det trygge og gode omsorgstilbudet for barn, som det er brukt 20 år på å bygge opp. Arbeiderpartiets kvinnebevegelse krever at regjeringen tar et krafttak for barnehagene.
