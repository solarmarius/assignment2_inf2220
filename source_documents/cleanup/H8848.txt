
6. desember 2004
Stortingsrepresentant Rune J. Skjælaaen (Sp)
Senterpartiet vil bevare K-en i KRL-faget og styrke foreldreretten
- På bakgrunn av den kritikk som er reist mot KRL- faget fra FNs menneskerettskomite, er det nødvendig å foreta en gjennomgang for å sikre at faget praktiseres i overensstemmelse med FNs konvensjoner, sier Senterpartiets utdanningspolitiske talsmann Rune J. Skjælaaen.
Senterpartiet ønsker ikke en utvanning av faget. - For Senterpartiet er det ikke ønskelig å ta K-en ut av fagtittelen og redusere kristendommens plass i faget, fortsetter Skjælaaen som mener at kunnskap om kristendommens betydning for det norske samfunn og del av vår kulturarv er viktig ballast som skolen må formidle.
Senterpartiet mener det er viktig å beholde et felles kunnskapsfag om kristendom, andre religioner og livssyn for å gi elevene et felles kunnskapsgrunnlag. - Faget bidrar til innsikt, respekt og dialog på tvers av tros- og livssynsgrenser. Samtidig er det nødvendig å foreta en gjennomgang av praktiseringen av fritaksregelen for å sikre foreldrenes suverene rett til å bestemme over egne barn når det gjelder trosopplæring.
Senterpartiet har tidligere fått gjennomslag for å gjøre KRL til en obligatorisk emne i lærerutdanningen for nettopp å gi lærerne nødvendig kompetanse til å undervise i faget.
