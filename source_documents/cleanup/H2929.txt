
Onsdag 12. februar 1997
Akershus-representant Valgerd Svarstad Haugland (KrF):
HERNES FOR DEFENSIV OM FOLLO-SYKEHUS
Helseminister Gudmund Hernes er altfor defensiv når det gjelder departementets ansvar for å følge opp planene om et nytt sykehus i Follo-regionen. Når det er Stortinget som har vedtatt at et slikt sykehus skal bygges, er det for passivt å legge ansvaret over på Akershus fylkeskommune. Det sier stortingsrepresentant Valgerd Svarstad Haugland (KrF, Akerhus).
Onsdag stilte Valgerd Svarstad Haugland et spørsmål til helseministeren om hvordan status for framdriften av sykehusprosjektet i Follo er. Statsråden henviste til at fylkestinget i mai 1995 gjorde vedtak om å starte planleggingen av et slikt sykehus, og at man foreløbig har arbeidet med valg av tomt og regulering av denne. Han opplyste også at en prosjektleder vil tiltre i full stilling i Akershus fylkeskommune fra 1. april.
Svarstad Haugland kritiserte departementet for å ha spilt en altfor defensiv rolle, og ba om at statsråden passet på å ha sykehusplanene for Follo på bordet, og ikke i skuffen.
