
22/5-02
Rune J. Skjælaaen (Sp):
Sp vil ha politisk styrt rente i Lånekassa
Et rentehopp på 2 prosent vil være en stor belastning på unge menneskers økonomi, sier Rune J. Skjælaaen (Sp) i Stortingets Kirke-, utdannings- og forskningskomite i en kommentar til at fastrenta i Statens Lånekasse for utdanning heves fra 5,6 til 7,6 prosent fra 1. juli i år.
Senterpartiet gikk sterkt i mot innføringen av markedsstyrt rente som ble innført i 1998. Flertallet besto den gang av Ap, Høyre og Frp.
Renta i Lånekassa er et viktig utdanningspolitisk virkemiddel som bør være underlagt politisk styring, sier Skjælaaen. En politisk bestemt rente ville gitt Lånekassens kunder større grad av forutsigbarhet. - Det er ikke riktig at unge mennesker i etableringsfasen skal bære hele risikoen ved endringer i pengemarkedet.
Dagens situasjon aktualiserer på nytt spørsmålet om å gjeninnføre politisk styrt rente. Sp vil ta initiativ ovenfor de andre partiene for å finne løsninger som kan redusere rentenivået i Lånekassa til under dagens markedsrente. - Sp vil særlig appellere til KrF og Venstre som tidligere har stått sammen med Sp i dette spørsmålet .
