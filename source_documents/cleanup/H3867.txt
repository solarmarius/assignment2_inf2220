
20.1.99:
Johan J. Jakobsen,
Pressemelding fra
KOMMENTAR TIL PLANENE OM EN FUSJON MELLOM TELENOR OG TELIA.
Det er viktig å presisere at det pr. i dag bare foreligger en intensjonserklæring mellom de to teleselskapene Telenor og Telia. Det innebærer at det fortsatt er knyttet en viss usikkerhet m.h.t. innholdet i den endelige fusjonsavtale som skal godkjennes av Stortinget.
For Senterpartiet vil det være to forhold det må legges avgjørende vekt på i den videre behandling av saken: For det første at den statlige majoritet når det gjelder eierskap sikres i avtalen og at Norge er innstilt på å opprettholde en eierandel på 33,4% som representerer et såkalt blokkerende mindretall. For det andre at norsk lovgivning og konsesjonsbetingelser skal ligge til grunn for det nye selskapets virksomhet i Norge. Det innebærer bl.a. at norske politiske myndigheter kan sikre likeverdige teletjenester og like teletakster i hele landet. Senterpartiet forutsetter at Regjeringen legger disse hensyn til grunn for den videre behandling av saken.
Konkurransesituasjonen i telemarkedet gir grunn til å anta at Telenor uansett ville ha måttet finne en internasjonal samarbeidspartner. Mot denne bakgrunn er det positivt og interessant at det kan etableres et nordisk samarbeidsprosjekt. For nordisk samarbeid vil en slik fusjon representere en interessant nyvinning med framtidsperspektiver. Utviklingen i løpet av det år som har gått siden fusjonssaken sist var oppe viser at konkurransen på det norske telemarkedet er sterk, noe som har ført til at Norge i dag har meget lave teletakster internasjonalt sett.
Da saken var oppe til drøfting i fjor ble det klarlagt at det i Stortinget var en positiv holdning til en slik fusjon. Stortinget har også gitt grønt lys for delprivatisering av Telenor. Dette vil naturlig nok også være premisser for Senterpartiets håndtering av saken.
Senterpartiet vil også legge vekt på at styret i Telenor enstemmig har gått inn for intensjons­avtalen, noe som innebærer at også de ansattes representanter støtter fusjonsplanen.
