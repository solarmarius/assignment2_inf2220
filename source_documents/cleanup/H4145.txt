
torsdag 25. juli 1996 13:08:50
Boligskatt etter millimetemål
Sommerens høyeste politiske bølger går rundt regjeringens forslag til ny boligskatt. Nå er det avklart at det ikke eksisterer noe flertall for innskjerpingsforslagene. Videre utforming av skattereglene er flyttet inn rundt finanskomiteens møtebord etter ferien. Nettopp av den grunn bør landets boligeiere være på vakt.
Etter de signaler som er kommet er det mye som ser ut til å ligge til rette for et kompromiss mellom «storkoalisjonen» Arbeiderpartiet og Senterpartiet. Partienes talsmenn gir inntrykk av å alt være i gang med å bruke millimetermål for å komme fram til skatteregler som ikke skal ramme såkalte vanlige hus, men som virkelig skal merkes for de med de største tomtene og mest påkostede boligene. I jakten på millimeter-rettferdighet i detaljene står politikerne igjen i fare for å skape urettferdighet i kilometervis når det gjelder de store linjer. Det er nok å minne om hvordan en for noen år siden kom fram til den teoretisk sett komplette delingsmodellen for næringslivet, som i praksis har gitt grov forskjellsbehandling og høyere satt for familiebedriftene.
Problemet er at boligskatten er ment å skulle tjene flere formål samtidig. Den skal gi inntekter til statskassen - minst på samme nivå som i dag. Men den skal i følge regjeringen også være et fordelingspolitisk virkemiddel - dvs. ta fra de rike og omfordele til de mindre velstående via statskassa. I rendyrket form er dette hensyn som er umulig å forene. Målet om fordeling krever sterkt stigende skattesatser slik at de rikeste må svi. I Norge er imidlerti dette i virkeligheten snakk om så få mennesker at staten ikke vil noe særlig med inntekter. Den eneste mulige løsningen for de partier som satser på fortsatt boligskatt blir derfor å snakke høyt om at de rike må betale, samtidig med at regningen i praksis sendes over til middelklassen. Dersom et slikt skatteopplegg skal snekres sammen i Stortinget, er det muligheter for mange og ulike differensieringer etter geografi, boligstandard - og hundehold, som saksordfører Lundteigen spøkefullt har brakt inn i debatten. Ingen huseiere kan være trygg på hva som kommer ut av en slik behandling.
Selvsagt finnes det et alternativ til å sette i gang med denne type millimeter-justeringer. Den delen av boligskatten som gjelder den såkalte «fordelen» ved å ha sitt eget hus kan ganske enkelt fjernes. For folk flest er det ubegripelig at en prosentandel av boligens verdi hvert år skal regnes som en del av deres inntekt. I praksis fungerer denne skatten som en slags husleie til staten. Uten fordelsskatt taper staten halvannen milliard årlig, men de politiske kostnadene ved å opprettholde nettopp denne uforståelige skatten teller også tungt i partienes regnestykker. Spenningen knytter seg nå i første rekke til om Senterpartiet vil benytte behandlingen av boligskatten til å konkurrere om å være mer sosialdemokratisk enn Arbeiderpartiet, eller om en på det hold mener alvor med pratet om politisk samarbeid med sine sentrumskamerater.
