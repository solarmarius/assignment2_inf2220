
Stortinget, 22. juni 2005
Kristin Halvorsen (SV), Trond Giske (AP) og Rune J. Skjælaaen (SP):
- Nå er det fars tur!
De tre rød-grønne partiene Ap, SV og Senterpartiet vil utvide pappakvoten med 6 uker dersom de får flertall til høsten.
KrF har vedtatt i sitt program at de ønsker den samme reformen, men det har ikke deres regjeringspartner Høyre gjort. KrF lovte altså det samme før valget i 2001, men har ikke prioritert dette i regjering.
- Ett av målene for det nye regjeringsalternativet er å øke pappapermisjonen ved å forlenge foreldrepermisjonstida, slår Kristin Halvorsen (SV), Trond Giske (AP) og Rune J. Skjælaaen (SP) fast.
Det er første gang et helt regjeringsalternativ forplikter seg til å gjennomføre en reform.
- Nå er det fars tur, og det garanterer vi, sier Halvorsen, Giske og Skjælaaen.
Rød-grønn reform for bedre foreldrepermisjon:
Pappakvoten økes totalt fra 4 til 10 uker.
Enten foreldrene tar ut 42 uker med 100 prosent lønn eller 52 uker med 80 prosent lønn,
kan de legge på halvannen måned som forbeholdes far. Permisjonstiden utvides altså til
48 uker med 100 % lønn eller 58 uker med 80 % lønn.
Partiene bidro til den første uka gjennom revidert nasjonalbudsjett, mens resten av utvidelsen
vil bli gjennomført i løpet av neste stortingsperiode.
Helårsvirkningen av å utvide pappakvoten med 6 uker ved å øke foreldrepermisjonen tilsvarende
er kr 1,590 mrd. (1 uke anslås til 265 millioner kroner.)
· - Det er viktig å gi fedrene mulighet til å være lengre hjemme med barna sine, sier Halvorsen, Giske og Skjælaaen.
