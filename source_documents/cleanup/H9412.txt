
28.7.2005
Åslaug Haga, SP
Norsk landbruk er ingen hindring for utvikling i sør
Er norsk landbruk en hindring for utvikling i sør? Svaret er nei og problemstillingen er feil.
De siste dagene har mediebildet vært preget av unyanserte analyser om hva WTO-forhandlingene i Geneve handler om. Norske bønder blir framstilt som en hindring for utvikling i sør - og særlig for utvikling i Afrika. Mange har ukritisk slukt frihandelsretorikken fra blåruss som ikke akkurat har vært kjent for å stå på barrikadene for solidaritet.
Få har fått med seg at de 49 fattigste landene i verden (MUL), blant dem flest afrikanske land, i flere år har kunnet eksportere tollfritt til Norge. I tillegg gis tollpreferanser til en rekke andre utviklingsland. De aller fleste ulandene, og særlig MUL-land, vil tape mot rikere land på eksportmarkedet lavere tollsatser i importlandene. Disse landene er helt avhengig av å beholde den positive forskjellsbehandlingen. WTO legger opp til generell tollreduksjon, for både I-land og U-land. Det betyr at de fattigste landene vil kunne få dårligere handelsvilkår med Norge enn de har i dag. Det er dokumentert at det vil være rike OECD-land; ikke U-land; som stikker av med gevinsten hvis vi dette blir resultatet i WTO. De aller fattigste landene vil faktisk tape på at de må konkurrere på samme vilkår som store multinasjonale selskaper og USA og EU. Hvordan skal den afrikanske bonden kunne eksportere til Norge når han utkonkurreres på sitt eget marked av rike vestlige land? Liberalisering uten at fattige land gis sterk positiv forskjellsbehandling fjerner livsgrunnlaget for tusenvis av bønder i fattige land.
I dag kan altså MUL-landene eksportere til Norge uten toll. Dette er flott, og ikke noe problem for norsk landbruk. Grunnen er at norske bønder nesten ikke produserer noe som overlapper med U-landenes produksjon (med unntak av storfekjøtt og litt sauekjøtt). Dette er selvfølgelig fordi det meste av maten nordmenn spiser er såkalte "tempererte produkter", i motsetning til tropiske produkter, som U-landene først og fremst eksporterer. Av de tempererte produktene, kommer 90 % av eksporten fra en liten gruppe rike industriland. Disse landene er Canada, USA, EU, New Zealand og Australia. Det er disse landene som har eksportpotensiale og som vil tjene på at norske bønder legger ned produksjonen sin, ikke fattige bønder i sør.
Senterpartiet har konsekvent støttet tollfrihet for de fattigste landene. Men det skal også påpekes at kravet om økt markedsadgang er ikke et omforent krav i sør. For eksempel ønsker ikke India liberaliserte matmarkeder. Det er ingen ting som tilsier at agrobusiness redder fattige bønder i utviklingsland ut av fattigdommen. Snarere har vi sett det motsatte.
Utviklingslandene produserer råvarer i en sør-sør-konkurranse til stadig lavere priser på verdensmarkedet. For å ta et eksempel: Vietnam tredoblet sin kaffeproduksjon mellom 1995 og 2000 ved hjelp av lån fra Verdensbanken, og er nå verdens nest største kaffeprodusent. Konsekvensen er kollaps i kaffeprisen og at bønder mister jorda.
Christan Aid har dokumentert at liberalisering har fått store negative konsekvenser for fattige land i Afrika. Konsekvensen av liberaliseringen har vært at importen har steget raskere enn eksporten, noe som gir lavere nasjonale inntekter. Etter hvert som importen har økt, har etterspørselen etter lokalt produserte varer sunket. Dette veies ikke opp av økt eksport. Det er særlig fattige bønder som rammes. De har ikke tilgang til kapital eller teknologi for å øke produktiviteten eller heve kvaliteten i den nye konkurransesituasjonen. De konkurrerer også i et ekstremt urettferdig marked, der importvarene ofte er tungt subsidiert, særlig fra EU og USA. Et par eksempler: I Senegal var tomatproduksjon en viktig inntektskilde for mange bønder, men liberaliseringen ble katastrofal for de lokale bøndene. På få år skrumpet produksjonen til en fjerdedel og mange bønder mistet livsgrunnlaget. Da risimporten til Ghana skjøt i været mistet mange småbønder levebrødet sitt. Den fattige verden er full av slike eksempler. Senterpartiet vil for øvrig avvikle alle eksportsubsidier.
Det er på tide at den ukritiske frihandelsiveren nyanseres. Handel kan være utviklingsfremmende, men under klare forutsetninger! Generell liberalisering er ikke et krav eller ønske fra verdens fattigste land. Liberalisering på de rike lands premisser gagner de rike landene. En lang rekke U-land er nettoimportører av mat, og disse deler faktisk norske bønders krav om rett til å beskytte egen matproduksjon.
Når slagordene om frihandel nyanseres, kan vi kanskje få en fruktbar debatt om WTO og hva utviklingslandene selv ønsker for å kunne delta i velstandsutvikling og handel. De er viktig at de fattige landene får beholde tollfri adgang til det norske markedet og at disse landene får lov til å beskytte sine hjemmemarked der de har behov for det.
