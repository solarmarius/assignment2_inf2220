
Stortinget, 19. juni 2001
Jan Petersen
Ap bremser offentlig modernisering
Problemet med Jørgen Kosmos redegjørelse om det såkalte fornyelsesprogrammet for offentlig sektor er ikke først og fremst det han sier, men det han ikke sier. En moderne offentlig sektor må stå for en mer effektiv tjenesteproduksjon, hvor tjenestene er av høyere kvalitet og mer tilpasset brukerenes ulike behov.
Kosmo har fremstilt seg selv som en drivkraft for fornyelse av offentlig sektor. Men på viktige områder har han faktisk gjennomført en retrett i forhold til den forrige Regjeringen. Hans forgjenger, Laila Dåvøy fra KrF, var opptatt av å skille bestiller- og utførerrollene. Det offentlige skal først og fremst stille krav til pris og kvalitet på tjenestene, som like gjerne kan utføres av private som i offentlige regi. Sosialminister Guri Ingebrigsten varslet nytenking på dette området i fjor sommer, men nå er det Kommuneforbundets dogmatiske motstand mot nye løsninger som har vunnet frem i Arbeiderpartiet.
Konkurranseutsetting er et viktig virkemiddel for å sikre bedre og mer effektive tjenester. Sandbekk-utvalget har anslått et effektiviseringspotensiale ved bruk av konkurranseutsetting på 10 til 30 pst. Denne innstillingen har Arbeiderpartiet lagt i skuffen. Hvordan kan Regjeringen ha troverdighet når det gjelder fornyelse av offentlig sektor dersom det å ikke ta i bruk enkelte virkemidler er viktigere enn å oppnå faktiske resultater?
Like skuffende er det at Arbeiderpartiet har slått ring om fylkeskommunen, og det ekstra byråkratiet og dobbeltarbeidet som følger med tre forvaltningsnivåer i et lite land.
Arbeiderpartiet påstår at det ikke er mulig å senke skatter og avgifter uten at det går ut over velferdstilbudet. Høyre mener offentlige sektor kan drives mer effektivt, og at det også må komme skattebetalerne til gode gjennom lavere skatter og avgifter. Dessverre er Arbeiderpartiet ikke villig til å satse på løsninger som vil redusere byråkratiet og gi mer effektiv produksjon av offentlige tjenester.
