
20. juli 2001
Siri Frost Sterri
Høyre og bistandspolitikken
I Dagsavisen 18. juli, går generalsekretær Gro Brækken i Redd Barna til angrep på Høyres forslag om en omlegging av norsk bistandspolitikk. Høyre fastholder at norsk bistand kan bli langt mer effektiv enn tilfellet er i dag. Nå er det ikke de frivillige organisasjonene det er størst grunn til å kritisere. Det kan ikke herske tvil om at organisasjoner som Redd Barna nedlegger en stor innsats i arbeidet med å hjelpe de fattigste blant oss.
Derfor vil Høyre fortsatt at Norge skal bidra med betydelige beløp til bistandsarbeid, faktisk nesten 10 milliarder kroner for inneværende år. Dersom Høyres alternative budsjettforslag hadde fått gjennomslag, ville Norge fremdeles vært på verdenstoppen i bistand, for eksempel på nivå med et land som Sverige, og skyhøyt over Finland.
Dessuten er det verdt å merke seg at samtidig som Høyre foreslo å redusere bistanden til en del land i Afrika og Latin-Amerika, så foreslo vi også å øke bistanden til Nordvest-Russland. Dette fikk vi ikke flertall for. Derfor kunne Redd Barna og Gro Brækken like gjerne vist frem barn i dette området som nå ikke får hjelp fra Norge.
Eksemplene er mange på at måloppnåelsen er for dårlig i en rekke norske bistandsprosjekter. I en omfattende rapport fra Verdensbanken, ble det i 1998 pekt på at bistanden til land som for eksempel Tanzania, Zimbabwe og Nicaragua ikke har bidratt til å bringe befolkningen i landene ut av fattigdom. Høyre vil legge om bistandspolitikken, slik at vi kan få mer hjelp til de fattigste ut av hver bistandskrone.
Brækken hevder at Høyres krav om avskaffelse av handelsbarrierer mot u-land ikke er svaret på alt. Det har hun selvsagt rett i. Høyres forslag til omlegging av bistandspolitikken innebærer ikke noe enten-eller, men et både-og. Men det finnes ikke tvil om at bistand handler om langt mer enn prosentandeler av BNI. Det handler om å gjøre det mulig for u-landene å skape sin egen vekst gjennom produksjon og eksport av varer. I dag hindres de ofte i å selge varene sine på de rike landenes markeder. Dette er den virkelige umoralen i norsk bistandspolitikk.
Regjeringen foreslo i Revidert Nasjonalbudsjett å etablere toll- og kvotefri adgang fra 1. januar 2002 for alle produkter som er oppført på FNs MUL-liste (som inneholder eksportvarer fra de minst utviklede landene). Regjeringen varslet videre at det innføres toll-og kvotefri markedsadgang for korn, mel og kraftfôr fra 1. juli 2002. Høyre har varmt støttet dette.
Men vi vil gå lengre enn Regjeringen på flere områder: Grensen for import av utbeinet storfekjøtt må heves. Norge må gjennomføre reduksjoner i tollsatsene for landbruksvarer til andre utviklingslandene enn MUL-landene. Importvernet for landbruksvarer skal trappes ned. I tillegg må det være mulig å utvide listen med varer som gis toll- og kvotefri adgang til flere enn dem som står på MUL-listen. Norge bør samtidig være en pådriver i WTO-forhandlingene for økt frihandel med matvarer (inkludert fisk), ikke en bremsekloss slik vi i stor grad er i dag.
Høyre har vært en pådriver for å gi u-landene adgang til å handle med oss på like vilkår, samtidig som vi vil sørge for at norske bistandsmidler kommer frem til dem som trenger dem mest. Det ser vi ingen grunn til å skamme oss over.
