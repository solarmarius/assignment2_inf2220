
10.04.03
Elsa Skarbøvik
Ny lov om fagskoleutdanning: Bibelskoler kan nå bli fagskoler
Hver enkelt skole vil nå selv kunne bestemme om de vil høre inn under privatskoleloven, eller om de vil gå inn under den nye loven om fagskoleutdanning. De vil likevel være sikret offentlig tilskudd. Dette kan gi bibelskoleutdanningen en større faglig tyngde enn den har hatt tidligere.
KUF komiteen har i dag avgitt ny lov om fagskoleutdanning. KrF har hele tiden kjempet for å sikre bibelskolene offentlig tilskudd. - Jeg er veldig glad for at at bibelskoler, kunstskoler og sekretærutdanning vil beholde tilskuddet selv om de velger å bli en fagskole. Dette vil sikre skolenes fremtid, sier stortingsrepresentant Elsa Skarbøvik, KrFs medlem i KUF-komiteen.
Samtidig vil det være svært positivt for søkningen til skolene at utdanningen nå kan få en større faglig tyngde. Nasjonalt organ for kvalitet i utdanningen (NOKUT) vil være de som godkjenner fagskoleutdanningen. Gjennom å søke om godkjennelse vil skolene derfor kunne kvalitetsikres på en ny og bedre måte.
- Vi vet at dette vil bety mye for den enkelte elev, menighet og frivillig organisasjon. KrF er glad for at vi har fått sikret bibelskolenes fremtid. Dette sier Elsa Skarbøvik.
