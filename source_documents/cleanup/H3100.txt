
Oslo, 5. mars 1999
KrF-leiar Valgerd Svarstad Haugland:
Likestillingslova skal styrkast
I sin tale til landsstyret i Kristeleg Folkeparti i dag, varsla KrF-leiar og barne- og familieminister Valgerd Svarstad Haugland fleire område der ho vil vurdera ei styrking av likestillingslova. Prioritering av kollektivtrafikk i byane, og vektlegging av behovet for vidare barnehageutbygging, var andre hovudpunkt i leiaren sin tale.
Likestilling:
Svarstad Haugland har sett i gang eit arbeid med tanke på ein heilskapleg gjennomgang av likestillingslova. Det er i år 20 år sidan likestillingslova kom. På 20 år har samfunnet endra seg, og det er nyttig med ein revisjon av likestillingslova. Lova må bli eit betre verktøy i ein offensiv likestillingspolitikk inn i eit nytt tusenår, sa Svarstad Haugland. Ho varsla ei mogeleg styrking av lova på 3 område:
· Styrking av paragrafen om likeløn.
· Sikra jamn kjønnsfordeling også i halvoffentlege verksemder.
· Ta inn i lova eit forbod mot seksuell trakassering.
Lokal kollektivtrafikk:
Svarstad Haugland peika på at store mijøproblem i byane er knytta til bruk av privatbil. Den lokale kollektivtrafikken må styrkjast. Tilskotsordningane for kollektivtrafikken bør derfor leggjast om slik at trafikkselskapa blir stimulerte til å bli meir aktive i forhold til å skaffa seg nye passasjerar, sa Svarstad Haugland. Ho viste til at dagens reglar for offentleg støtte i praksis verkar slik at økonomien i trafikkselskapa i liten grad blir påverka av om passasjertalet aukar. Svarstad Haugland vil be Samferdselsdepartementet utgreia dette nærare.
Barnehageutbygging:
Når politikarar frå Arbeidarpartiet påstår at barnehageutbygginga er stansa opp, så er det feil, sa Valgerd Svarstad Haugland. Ho viste til foreløpige tal som tyder på at mellom 5000-6000 nye barnehageplassar vart etablerte i 1998. Dette skjedde innanfor dei same rammane som Jagland-regjeringa hadde lagt opp til i sitt budsjett for 1998, og som Sentrums-regjeringa slutta seg til i vårt justerte opplegg. Det er dessverre langt unna målet om 13500 nye plassar, men viser at AP sine påstandar om at det er stopp i barnehageutbygginga er gale, sa Svarstad Haugland. Det er no viktig at vi held fram med barnehageutbygginga, slik at alle som ønskjer det får tilbod om plass i barnehage, sa KrF-leiaren til landsstyret.
