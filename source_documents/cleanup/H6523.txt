
08.01.03
Kristin Clemet
Offentlige karakterer er med på å gi en bedre skole
- Det er viktig at både skoleeiere og den enkelte skole nå bruker resultatene på en konstruktiv måte og setter søkelyset på eget læringsmiljø, sier utdanningsminister Kristin Clemet.
Det som nå er gjort tilgjengelig er avgangsprøve- og standpunktkarakterene i grunnskolen for våren 2002 på nasjonalt, fylkes-, kommune- og skolenivå. Dette er et ledd i å skape større åpenhet om det arbeidet som skjer i skolen. I tillegg til at det gir skolene og de lokale myndighetene mulighet til å ta tak i problemene, gir det også viktig informasjon til foreldre og lærere om en side ved kvaliteten på skolene - noe som er særlig viktig i kommuner og fylker hvor man har fritt skolevalg.
- Det er viktig at både skoleeiere og den enkelte skole nå bruker resultatene på en konstruktiv måte og setter søkelyset på eget læringsmiljø. Samtidig vil jeg advare mot at dette materialet brukes til lettvinte sammenlikninger og forhastede konklusjoner. Dette sier utdannings- og forskningsminister Kristin Clemet i sin kommentar til at Læringssenteret for første gang offentliggjør avgangskarakterene i grunnskolen. Hun understreker at dette ikke skjer på departementets initiativ, men som en følge av at karakterer på skolenivå faktisk er offentlige.
Selv om karakterer også tidligere har vært offentlig, har disse opplysningene som regel kun vært tilgjengelige på forespørsel. Noen kommuner offentliggjør karakterer allerede i dag. Når man offentliggjør karakterer er personvernhensyn tatt.
Clemet mener det er viktig at resultater synliggjøres som en del av kvalitetsarbeidet, både på skolenivå, kommunenivå og nasjonalt. Men hun ønsker ikke at en kvalitetsvurdering skal skje bare på grunnlag av standpunkt- eller eksamenskarakterer:
- Karakterer er bare et grovt mål på læringsutbytte. Det er ikke mulig å foreta en helhetlig kvalitetsvurdering av den enkelte skole på bakgrunn av det. Vi ønsker derfor å utvikle et system med nasjonale kartleggingsprøver som gir en langt bredere og mer nyansert vurdering av skolenes bidrag til læringsresultatene. Slike prøver må komme på et tidspunkt der det fortsatt er mulig å justere kursen for enkeltelever, ikke bare som eksamenskarakterer ved slutten av skoleløpet, sier Clemet.
Resultatene fra de nasjonale kartleggingsprøvene skal være åpne gjennom en egen kvalitetsportal. Portalen skal være på nettet i løpet av det kommende skoleåret. Sammen med annen informasjon av betydning for læringsmiljøet og om skolenes ressurser skal dette gi både politikere, skolemyndigheter, skoler og brukere nødvendig kunnskap til å forbedre skolen.
