
Søndag 15.august 1999
Uttalelse fra Kristelig Folkepartis landsstyre, Kolbotn 15.august 1999.
En mer kunnskapsbasert næringspolitikk!
Kristlig Folkeparti vil styrke forskningen i næringslivet og gjøre Norge mer attraktivt for lokalisering av forskningsaktiviteter. I mange bransjer er det mangel på kvalifisert arbeidskraft. KrF vil lette tilgangen på kvalifisert arbeidskraft gjennom et mer fleksibelt lovverk og bedre kontakt mellom næringslivet og den videregående opplæringen.
- Fjern investeringsavgiften på FoU-virksomhet!
KrF ønsker å stimulere til økt forsknings- og utviklingsinnsats i bedriftene og går derfor inn for å fjerne investeringsavgiften på FoU-investeringer i næringslivet.
Verdiskapning legger grunnlaget for velferdsstaten og velferdsgodene. I en tid hvor kompetanse er en stadig viktigere konkurransefaktor, er det avgjørende å beholde en sterk egen kunnskapsbase som grunnlag for norsk verdiskapning. Når bedriftene samtidig står friere til plassere sin forskningsvirksomhet i det landet som gir de beste betingelsene, er det viktigere enn noen gang å gjøre Norge attraktivt som lokaliseringsland for investeringer, arbeidsplasser og verdiskapning.
Ved å fjerne investeringsavgiften på FoU-investeringer sparer næringslivet i størrelsesorden ca 70 millioner årlig beregnet ut fra en årlig FoU-innsats på ca 1 mrd til driftsmidler. Det vil være nødvendig med en avgrensning for å sikre at det er reelle FoU-investeringer som foretas.
- Økt tilgang på kvalifisert arbeidskraft!
KrF vil legge til rette for enklere tilgang på kvalifisert arbeidskraft for bedriftene! I flere bransjer er mangelen på denne type arbeidskraft et stort problem for bedriftene. For mindre bedrifter er et for rigid regelverk et hinder for å tilsette kompetent arbeidskraft når det er behov for det.
Mange bedrifter lever med store variasjoner i arbeidsmengden, og særlig for de minste bedriftene kan dette være et stort problem. KrF mener det må bli lettere å drive arbeidsformidling og arbeidsleie. Bedriftene må få anledning til utveksling av arbeidskraft. Det er en forutsetning at arbeidstagerne er inneforstått med ordningen.
Videregående opplæring må bli mer fleksibel. KrF går inn for at aldersgrensen for frivillig lærekontrakt senkes fra 21 til 18 år og at flere må få muligheten til opplæring i bedrift. Partene i arbeidslivet må spille en større rolle i utformingen av den videregående opplæringen, og opplæringsrådenes innflytelse i det enkelte fag må styrkes.
Fylkeskommunen må legge bedre til rette for teoriopplæring for ungdom med opplæring i bedrift. Prosjektet "Partnerskap skole/næringsliv" viser gode resultater og KrF mener det er viktig at det offentlige tar økonomisk medansvar for videreføringen av prosjektet.
