
Tirsdag 31. mars 1992
Eleonore Bjartveit om flymuseumssaken:
INGEN TYPISK "DISTRIKTSSAK"
Stortingsrepresentant Eleornore Bjartveit (KrF, Oslo) beklaget at man i debatten om lokaliseringen av et luftforsvarsmuseum har satt distrikt opp mot distrikt. Mange distrikter i Sør-Norge har like store sysselsettingsproblemer som distrikter i nord, og man har ikke bare gode erfaringer med at godt fungerende virksomhet flyttes fra en landsdel til en annen i distriktspolitikkens navn, slo Oslo-representanten fast da Stortinget drøftet opprettelsen av et luftforsvarsmuseum tirsdag.
Eleonore Bjartveit var en av de KrF-representantene som gikk inn for at flymuseet skal ligge på Gardemoen, og argumenterte for dette ved å vise til såvel sysselsetting og økonomi, som kulturhistorie.
-Nå vil man rive opp det kulturhistoriske miljøet som er etablert, og deler av gamle gjenstander som er blitt tatt vare på, står dermed i fare for å bli flyttet og bli lagret på en måte som gjør dem utilgjengelige for publikum. En slik handling vil neppe stimulere eller styrke den omfattende frivillige innsats som samfunnet er avhengige av innenfor en rekke kulturområder, sa den tidligere kulturministeren i et engasjert innlegg. Hun mente også det var et underlig økonomisk signal å gi i en vanskelig økonomisk situasjon at man velger et alternativ som er vesentlig mer kostbart enn en satsing i de områder der virksomheten allerede er etablert.
