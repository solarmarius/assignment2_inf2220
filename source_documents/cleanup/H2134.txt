
Mandag 6. september 1993
Kåre Gjønnes i Askim:
HOVEDMØNSTERET I KOMMUNESTRUKTUREN
MÅ BEVARES
Hovedmønsteret i den kommunestrukturen vi har i Norge i dag, bør vi også bevare for framtiden. En ny runde med kommunesammenlåinger på tvers av lokalmiljøenes ønsker, vil lett kunne skape splittelse og dype sår. Det sa Kristelig Folkepartis parlamentariske leder Kåre Gjønnes på et møte i Askim mandag.
-I mange fylker vil flere sammenslåinger få som konsekvens at hele fylket blir bestående av noen få storkommuner. Det vil blant annet kunne bli konsekvensen her i Østfold. Kåre Gjønnes la til at flere storkommuner også vil kunne føre til at mange av storbyenes problemer med rusmisbruk og kriminalitet, også vil bli et problem for lokalmiljøer som idag har forholdsvis lite av dette.
-Jeg er kritisk til mye av det Christiansen-utvalget anfører. Jeg synes utvalget legger altfor ensidig vekt på de umiddelbare økonomiske gevinstene ved en mer rasjonell drift av den lokale, offentlige sektor. I dette regnestykket tar man imidlertid ikke hensyn til hva kommunene kan spare i form av kostnader som ikke påføres det offentlige ved at barn og voksne får bo i et miljø med mye nærhet, sa Kåre Gjønnes, og la til at selv om en "liten" kommune kan ha høyere kostnader pr. elev i grunnskolen enn en mer sentralisert kommune, har den samtidig langt lavere utgifter til barnevern, og langt lavere sosialkostnader pr. innbygger. Bak tallene skjuler det seg levende mennesker både på godt og vondt. Det kan heller ikke være tvil om at nærdemokratiet fungerer langt bedre i små enheter, enn i storkommuner, sa Kåre Gjønnes i Askim mandag.
-I KrFs handlingsprogram for perioden 1993-97 heter det at man ved kommune-sammenslåinger må legge stor vekt på flertallets vilje, slik den kommer til uttrykk i en folkeavstemning. Det er mye visdom i den gamle barnesagen om "Hvorfor være stor når man er lykkelig som liten". Der heter det også som kjent at "mange gikk det ille som større være ville....", minnet Kåre Gjønnes om til slutt.
