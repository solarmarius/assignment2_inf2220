
10.6.97:
Tove Kari Viken,
PSYKIATRISATSING
Da Stortinget behandlet psykiatrimeldinga fikk Senterpartiet full tilslutning til sitt forslag om at departementet må kostnadsberegne psykiatrireformen med utgangspunkt i kommunale planer, slik at en får fram en full kostnadsoversikt.
Dette skal være utgangspunktet for å utarbeide en forpliktende handlingsplan hvor også en økonomisk opptrapping er inkludert. Dette skal gjøres innen revidert nasjonalbudsjett legges fram neste år, men allerede for budsjettet for -98 må det ligge inne en betydelig budsjettøkning til psykiatrien. Dette er alle partiene enige om.
Det er også brei tilslutning til at ingen psykiatriske pleiepasienter skal overføres til kommunene mot sin vilje. Kommunene skal tilføres økonomiske midler for å ruste opp sitt tilbud før det blir aktuelt med noen lovendring som gir kommunene alt ansvaret for psykiatriske pleiepasienter.
Barne- og ungdomspsykiatrien skal prioriteres og det skal bygges ut behandlingsinstitusjoner for denne gruppen i alle fylker på bakgrunn av regionale helse- og psykiatriplaner. Allerede i revidert nasjonalbudsjett for -97 vil sentrumspartiene bevilge 150 mill. kr til dette formålet. Det legges opp til et bedre samarbeid mellom barnevernet, rusomsorgen og psykiatrien.
Kommunene skal utarbeide psykiatriplaner. Det er kommunene som først og fremst trenger penger for å bygge ut hjelpetilbudet til personer med store psykiske problemer. Sentrumspartiene vil øke midlene til kommunene med 200 mill. kr i revidert nasjonalbudsjett til dette formålet.
Det skal satses på felles videre- og etterutdanning for personell med 3-årig høgskoleutdanning. Spesialsykepleierenes kompetanse innen akuttpsykiatri må videreføres i utdanninga, og utdanningskapasiteten må økes. Det er viktig at ulike profesjoner får økt sin kompetanse i forhold til psykiatrien. For å hjelpe psykisk sjuke til å bedre sine levekår trengs det også hjelp fra andre etater og personell enn bare det som er direkte knyttet til helse- og sosialsektoren.
