
22. juni 1998
Sentralstyret
Arbeidsplassene, velferden og rettferdig fordeling viktigst
Uttalelse fra sentralstyret 22. juni 1998
Arbeiderpartiets viktigste oppgaver er å sikre arbeidsplassene, velferden og en rettferdig fordeling.
Stortingsflertallet har ført Norge inn på en kurs som på ny vil føre til en mer urettferdig fordeling og svekke bedriftenes konkurranseevne.
Framtidsutsiktene er svært usikre p.g.a. oljepriser og økonomisk krise i Sør-Øst Asia og Japan som kan spre seg til hele verden. Norge vil også møte økende konkurranse fra europeisk næringsliv som vil nyte godt av den økonomiske union med faste valutakurser.
Det er mer enn noen gang behov for en fast styring fra Regjeringens og Stortingets side. Ellers vil markedet ta over styringen gjennom økte renter og priser.
Arbeiderpartiet vil peke på 3 hovedutfordringer:
En mer rettferdig fordeling.
All historisk erfaring viser at når forskjellene blir for store i samfunnet, sprekker solidariteten og samfunnsansvaret. Da blir det umulig å styre.
De økte forskjellene skyldes i hovedsak økte aksjeinntekter som folk med høye inntekter har mest av.
Arbeiderpartiet arbeider med endringer i skattesystemet som skal behandles på partiets landsmøte i november. Vi vil trekke inn mer skatt på inntekter og kapital fra folk på de høyeste nivåene for å løfte opp de med lavest inntekter og styrke velferden.
Satsing på eldre og helse.
Satsingen på eldreomsorg må gjennomføres i perioden. Antall eldre over 80 år vil øke jevnt hvert år framover og med hele 80 pst. fram til 2030. Det vil bli krise i både eldreomsorg og helsevesen hvis ikke programmet for eldreomsorgen som den siste Arbeiderpartiregjeringen fikk vedtatt blir gjennomført. Derfor må helse og eldre settes først.
Økt satsing på utdanning for barn, ungdom og voksne.
Det er et stort behov for å satse videre på utdanning på alle nivåer og for alle grupper. Dette vil sikre trygghet og like muligheter for alle i en tid med store omstillinger.
Kvaliteten i grunnskolen, videregående skole og ved universiteter og høyskoler må økes. Det må satses mer på forskning, IT-utdanning og teknologirettede fag. Vi vil bygge opp en bred etterutdanning for alle voksne.
Samarbeid.
Arbeiderpartiet vil invitere sentrumspartiene til en politikk for en mer rettferdig fordeling og satsing på de viktigste områdene innen velferdspolitikken: Eldreomsorg, helse og utdanning.
Vi inviterer også til samarbeid i distriktspolitikken. Arbeiderpartiet vil sikre en mer rettferdig fordeling mellom distrikter og regioner. Også i en slik sammenheng er det viktig å satse på utdanning og utvikle regionale kompetansemiljøer. Vi må også bygge ut data-/telekommunikasjonen for å gi like muligheter over hele landet.
