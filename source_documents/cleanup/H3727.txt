
12.5.97
Unn Aarrestad,
SND-MELDINGA: REGJERINGA TEK IKKJE STORTINGET PÅ ALVOR.
Unn Aarrestad, næringspolitisk talskvinne i Senterpartiet, kom i dag med skarp kritikk av Regjeringa i samband med framlegginga av Stortingsmelding nr 51 «Om statens nærings- og distriktsutviklingsfond». Aarrestad har i lengre tid etterlyst meldinga, som har vore utsett fleire gonger. Handelsminister Grete Knutsen si utgreiing om innhaldet i meldinga var ifølge Aarrestad best eigna til å auke konfliktnivået mellom Stortinget og Regjeringa når det gjeld delar av SND si verksemd.
-Fleirtalet i Stortinget har ved fleire høve varsla at ein ikkje ynskjer at grunnfinansierings­ordninga i sin noverande form skal halde fram. Eg synes då det er merkeleg når statsråden presiserar at Regjeringa legg til grunn at ordninga skal halde fram, seier Aarrestad i ein kommentar frå Stortinget. Aarrestad sa vidare at Regjeringa i meldinga er uklar når det gjeld satsinga på småbedriftene, og at dette må definerast betre.
Aarrestad meinte og at Regjeringa ikkje har forstått stortingsfleirtalet si klare åtvaring til Regjeringa om at dei blandar hattar ved tildeling av stønad frå SND.
-Vi har fleire gonger peika på det uheldige i at staten sit som eigar av ei verksemd gjennom egenkapitaldivisjonen og søkjer om statlege pengar gjennom tilskotsordningane til drift og investeringar i den same verksemda. Statsråden må ta dette inn over seg, og ikkje forsvara dette med at det ifylgje Regjeringa ikkje har vore døme på at dette har vore uheldig. Dette er absolutt uakseptabelt, og stortingsfleirtalet har varsla at ein vil ha ein slutt på slik praksis, avsluttar Aarrestad frå Stortinget.
