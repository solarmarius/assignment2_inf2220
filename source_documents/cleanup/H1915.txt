
Tirsdag 14. jan. 1992
Kr.F.-nestleder Valgerd Svarstad Haugland:
BETENKELIG Å FRISTILLE
-Jeg synes det er høyst betenkelig dersom Høyres stortingsrepresentanter blir fristilt når meldingen om mennesker og bioteknologi skal behandles i løpet av våren. Jeg synes også det er alarmerende at et flertall i Høyres bio- og genteknologiutvalg går inn for at
påvisning av "Downs syndrom" kan være abortgrunn også etter 12. svangerskapsuke. Dette er et nytt eksempel på at et parti som kaller seg verdikonservativt, fristiller sine representanter i viktige verdispørsmål, sier Kristelig Folkepartis nestleder Valgerd Svarstad Haugland.
-Ved å akseptere Down syndrom, som fører til at barnet blir født som mongoloid, som abortgrunn, åpner man rett og slett for det å sortere ut liv, hvem som skal få leve og hvem som ikke skal få det. Det synes jeg er nokså graverende, sier Valgerd Svarstad Haugland, som minner om at loven om svangerskapsavbrudd bare tillater senaborter dersom det er grunn til å tro at fosteret ikke er levedyktig.
-Stort nærmere kan man ikke komme å si rett ut at man ikke ønsker mongoliode i vårt samfunn, tilføyer Kr.F.-nestlederen.
