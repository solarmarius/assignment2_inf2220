
mandag 11.februar 2002
Sentralstyret i AP
USA UT AV AFGHANISTAN OG SENTRAL-ASIA!
NORSKE SOLDATER HJEM FRA AFGHANISTAN OG KIRGISISTAN!
Formålet med USAs såkalte terrorkrig i Afghanistan blir tydeligere for hver dag som går. Hovedsaken var å sikre kontrollen i dette strategisk og økonomisk viktige området. Taliban er nå styrta, og USA befester sin posisjon ved militære baser i området: ved Kandahar og Kabul inne i Afghanistan, og også i Usbekistan og Kirgisistan. Mannskapene her er direkte styrt fra Pentagon, og ikke en del av FNs fredsbevarende styrker.
Også norske elitetropper som deltar i klappjakten på Taliban-restene i Afghanistan, og de norske mannskapene ved flybasen Manas utenfor Kirgisistans hovedstad Bisjkek er knytta direkte til de USA-ledede styrkene.
Disse basene bygges opp for å sikre USAs kontroll over området. Norge følger med på samme oppdraget, som juniorpartner, for å sikre sine oljeinteresser i Kaspihavregionen.
Sentralstyret i AKP krever at Norge straks kaller sine militære enheter hjem fra disse oppdragene og reiser forslag i FNs sikkerhetsråd om at alle fremmede styrker utenom dem som er underlagt FNs fredsbevarende styrker, skal ut av området.
