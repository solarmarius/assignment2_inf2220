
22. februar 2001
Høyres Stortingsgruppe
Sonja Sjøli og Erna Solberg:
Flertall for forslag fra Høyre om tiltak for å bedre tilgangen til transplantasjonsorganer
Sosialkomiteen sluttet seg i dag enstemmig til et forslag fra Høyre om konkrete tiltak for å bedre tilgangen på transplantasjonsorganer i Norge. I sin innstilling ber en enstemmig sosialkomite om at Regjeringen i budsjettet for 2002 legger frem forslag om at det ved alle godkjente donorsykehus skal utpekes en anvarlig koordinator ved akuttavdelingene med ansvar for å identifisere potensielle donorer og sørge for at pårørende blir forespurt om donasjon. Det forutsettes at donorsykehusene sikres økonomisk kompensasjon for den innsatsen som gjøres for å ivareta disse oppgavene.
Sosialkomiteen understreker også at Rikshospitalet, som står for transplantasjonene, må sikres ressurser til å utrede pasienter som trenger transplantasjon og kirurgisk kapasitet til å utføre transplantasjoner når organer er tilgjengelige.
Mangel på tilgjengelige organer har ført til økt ventetid for både nyre-, lunge- og hjertetransplantasjoner. 15 pst av dem som venter på transplantasjon av hjerte og/eller lunge dør i dag i påvente av at et passende organ skal bli tilgjengelig. Ventetiden og usikkerheten er vanskelig for pasientene.
Tilsvarende tiltak som de Høyre nå har fått flertall for har blitt gjennomført i Spania, og har bidratt til å bringe landet til Europatoppen når det gjelder antall donasjoner i pr innbygger. De siste årene har vi hatt ca 70 donorer pr år i Norge. Hvis antallet donasjoner økes med 50 vil vi nå Spanias nivå. Siden det i gjennomsnitt benyttes tre organer fra hver donor vil Rikshospitalet kunne utføre ca 150 flere transplantasjoner pr år og redde et tilsvarende antall liv sammenlignet med i dag.
