
2003-2007
SV I ROGALAND
Frihet og rettferdighet
Hovedsaker
Rogaland SV har som mål et sosialistisk samfunn. Vi vil ha et samfunn bygd på folkestyre, rettferdig fordeling og likeverdige levevilkår for alle mennesker uavhengig av bakgrunn, kjønn, bosted eller livssyn. Vi arbeider for økologisk balanse i produksjonen nasjonalt og globalt og for utjevning i og mellom rike og fattige land.
Folkemakt mot pengemakt
· norske konsesjonsregler sikres og styrkes for å hindre slakting og utflagging av arbeidsplasser
· offentlige fond og andre virkemidler tas i bruk for å bygge opp nye arbeidsplasser
Aktiv næringspolitikk
· det utvikles et regionalt virkemiddelapparat som skal støtte etableringen av ny småindustri i distriktene
· reiselivsnæringen får nødvendige utviklingsmuligheter i fylket og arbeidstakernes rettigheter blir ivaretatt
Sats på kunnskap
· kvaliteten på undervisningstilbudet i den videregående skole må være lik uansett hvor en bor i fylke
· antall lærlingeplasser må sikres gjennom et godt samarbeid mellom fylkeskommunen, kommunene og arbeidslivet
· satse på livslang læring gjennom å styrke midlene til voksenopplæring
· Høgskolen i Rogaland, avd. Stavanger blir tilført økte ressurser, slik at institusjonen får anledning til å utvikle seg til et universitet
· det offentlige tar et økonomisk ansvar for å sikre bredbåndstilgang i alle kommuner
Et grønt Rogaland
· fremme en plan for å skape miljøarbeidsplasser i privat og offentlig virksomhet
· sanering av gamle kloakkrør og rensing av utslipp må fullføres i alle Rogalandskommunene i denne 4-årsperioden
· gjenvinningsindustrien i Rogaland styrkes
· opprustning og effektivisering av eksisterende kraftverk, på en skånsom måte for natur og miljø
· Rogalands kompetanse på energi videreutvikles til energiproduktivet og alternativ energi, bl.a. ved at næringsliv og forskning i Rogaland stimuleres til forskning og utvikling av alternativ energi
Samferdsel for framtida
· styrke vedlikeholdet av fylkesvegene
· dobbeltspor på Jærbanen, mellom Stavanger og Ganddal, blir realisert snarest, gjennom offentlige bevilgninger
tilrettelegge for bruk av alternative energikilder i transportsektoren, f.eks.
- gassdrevne ferjer og hurtigbåter
- el-busser i sentrumsnære områder, tettsteder og bydeler
- el-biler som kommunale tjenestebiler
planene om en bybane på Nord-Jæren realiseres, etter foreliggende planer
Høghastighets jernbane mellom byene i Sør-Norge, ved at det bygges en ny jernbane over Haukeli til Haugesund og Bergen.
·
Kultur gir vekst
· profesjonelle kunstnere må gis akseptable vilkår for skaping og utøving av sitt fag
· kulturinstitusjonene må gis økonomiske rammevilkår som gir publikum et best mulig kunst- og kulturtilbud
· bygge ut distriktsmusikerordningen i fylket
· styrke undervisningstilbudet og sikre bred geografisk spredning av studieretning for musikk, dans og drama ved de videregående skolene i fylket
· aktivt satse på kultur i regionalt utviklingsarbeid
En sterk offentlig sektor
· nei til privatisering av offentlige tjenester
· lokalsjukehusene i Egersund og Sandnes må opprettholdes og samordnes med helsetilbudene i lokalmiljøet
· opprettholde en god ambulansetjeneste for innbyggerne i hele fylket
· statlige og fylkeskommunale etableringer skjer ute i distriktene der dette er mulig
· begrense bruk av vikariater og midlertidige stillinger, og få arbeidstakere som har gått i slike stillinger i årevis, inn i oppsigelig stilling
Styrk demokratiet
· beslutninger fattes nærmest mulig de som berøres og på en slik måte at det er fullt innsyn i alle beslutningsprosesser.
· fylkeskommunen sikres den økonomiske handlefrihet som er nødvendig for å ivareta de oppgaver den har ansvar for
· et godt samarbeid mellom fylkeskommunen og fylkesmannen, slik at felles ressurser blir bedre utnyttet for fylkets innbyggere
· videreutvikle Rogalands samarbeid med våre nabofylker, både nordover langs Vestlandet og sørøstover mot Agder-fylkene
Fylkeskommunen
Hovedutfordringer
SV mener det skal være tre politiske nivå i Norge. SV vil ha et statlig, et regionalt og et lokalt nivå. For SV er det viktig at beslutninger fattes nærmest mulig de som berøres og på en slik måte at det er fullt innsyn i alle beslutningsprosesser. Dette kan etter vår mening bare gjøres ved at vi har et demokratisk folkevalgt regionalt nivå. De gjennomførte reduksjoner av fylkeskommunens ansvarsområder gjør de gjenværende felt enda viktigere. SV vil i perioden bidra til at fylkespolitikken finner sin form og styrker sin rolle som regional utviklingsaktør. Rogaland SV vil arbeide for at oppgavefordelingen mellom fylkeskommunen og det statlige fylkesnivået, fylkesmannen, tar utgangspunkt i dette prinsippet.
Fylkeskommunens rolle som regional planmyndighet må styrkes. Det er nødvendig at en har et regionalt politisk organ som har myndighet til å styre utviklingen. Fylkesplanen skal være et styringsdokument som skal påvirke en fornuftig vekst i alle deler av fylket. Det må arbeides for å vri befolkningsveksten til de delene av fylket som har hatt lavest vekst med minst press på boligmarkedet, infrastruktur og næringsarealer.
Fylkeskommunen skal fortsatt ha ansvaret for at all ungdom får et stadig bedre og mer allsidig videregående skoletilbud.
Praktisk politikk
Fylkeskommunen som forvaltningsnivå
SV vil styrke fylkeskommunens posisjon som selvstendig forvaltningsnivå. For å kunne gi fylkets innbyggere et best mulig tilbud, trenger fylkeskommunen større økonomisk handlefrihet.
SV vil i perioden 2003 - 2007 arbeide for:
at fylkeskommunen sikres den økonomiske handlefrihet som er nødvendig for å ivareta de oppgaver den har ansvar for
at fylkeskommunens administrasjon og politiske ledelse blir åpnere overfor innbyggerne, og at kravene til offentlighet og informasjon oppfylles
økt forståelse for og utvikling av fylkeskommunens rolle som regional planinstans, gjennom et aktivt og konstruktivt samarbeid med kommunene
å øke folks kunnskap om fylkeskommunen, gjennom en aktiv og utadretta informasjonstjeneste
et godt samarbeid mellom fylkeskommunen og fylkesmannen, slik at felles ressurser blir bedre utnyttet for fylkets innbyggere
innarbeide kjønnstesting av offentlig plan- og utviklingsarbeid
Fylkeskommunen som arbeidsgiver
Fylkeskommunen er en stor arbeidsplass, med store personalpolitiske utfordringer. Til tross for at flertallet av de fylkeskommunalt ansatte er kvinner, er likevel et flertall av ledende stillinger besatt av menn.
Mange fylkeskommunalt ansatte går på korttidskontrakter som årsvikariat. Enkelte arbeidstakere kan gå i årevis og ikke være sikker på å få jobb neste år. Fylkeskommunen må ta sitt arbeidsgiveransvar på alvor og sørge for at bruken av midlertidige stillinger og vikariat holdes på et minimum.
SV vil i perioden 2003 - 2007 arbeide for:
at fylkeskommunen følger lover og avtaler som gjelder i arbeidslivet
at flere kvinner rekrutteres til ledende stillinger i fylkeskommunen
bedre muligheter for etterutdanning og kompetanseheving
forsøk med 6-timers arbeidsdag
økt barnehagesatsing
likelønn
å begrense bruken av vikariater /midlertidige stillinger og få arbeidstakere som har gått i slike stillinger i årevis, inn i oppsigelig stilling
Samarbeid med andre fylker
Mange regionalpolitiske spørsmål krever samordning og samarbeid på tvers av fylkesgrensene. SV vil videreutvikle Rogalands samarbeid med våre nabofylker, både nordover langs Vestlandet og sørøstover mot Agder-fylkene. SV mener det er feil å knytte alt samarbeid opp mot Vestlandsfylkene, gjennom det nyopprettede Vestlandsrådet. Vestlandsrådet er ikke et representativt folkevalgt organ for regionen, og SV vil gå imot å avgi myndighet til Vestlandsrådet.
Næringsutvikling og arbeidsplasser
Arbeidsmarkedet i Norge har, etter en periode med lav arbeidsledighet, endret seg. Som en følge av økonomiske endringer, øker arbeidsledigheten, og virkningene er verst i de næringsområdene som er avhengige av petroleumsproduksjonen. En viktig utfordring i norsk politikk og næringsliv i åra som kommer blir å skaffe lønnet arbeid til alle som trenger det. Dette vil ikke lykkes uten at markedskreftenes frie spillerom begrenses radikalt.
Arbeidsløsheten blant innvandrere og nordmenn med innvandrerbakgrunn er større enn blant andre deler av befolkningen. Dette gjelder folk som kommer fra utviklingsland, ikke nordeuropeere / nordamerikanere. Flere undersøkelser og enkelttilfeller har vist at det foregår en rasistisk diskriminering i arbeidslivet, særlig ved nyansettelser. En slik praksis er direkte i strid med både de ansatte og arbeidsgivernes interesser, og må motarbeides.
Hovedutfordringer
Arbeidsløshet betyr at samfunnets viktigste ressurs, den menneskelige arbeidskraft, ikke benyttes fullt ut. Den økende ledigheten rammer hele lokalsamfunn, der bedrifter nedbemaner eller flytter virksomheten ut til lavkostland. I slike prosesser tilbys ofte eldre arbeidstakere sluttpakker for å gå frivillig. De eldste arbeidsledige - sammen med funksjonshemmede arbeidssøkere kan få ekstra vansker med å få innpass i arbeidslivet i perioder høy ledighet. SV ønsker å bruke ledige ressurser til å dekke viktige samfunnsbehov.
Vår avhengighet av oljevirksomheten gjør landet generelt, og Rogaland spesielt, sårbare overfor pris- og konjunktursvingninger innenfor en enkelt sektor. Oljevirksomheten legger beslag på store deler av de samlede investeringer og ser ut til å fortrenge industriell nytenkning på andre områder.
SV ønsker å dreie ressursbruken fra investeringer i oljevirksomheten til å bruke mer ressurser på landbasert næringsutvikling. Dette gjelder eksisterende næringer som kan videreutvikles, og nye næringsgreiner som har potensiale for å vokse. Statlige investeringer bør i større grad tilføres annen industri og næring enn oljevirksomheten, hvor Staten nå står bak store deler av investeringene. I tillegg må det offentlige bygge ut rådgivningsordninger for nyetableringer, og forenkle det offentlige byråkratiet som finnes rundt støtteordninger, skatte- og regnskapslovgivning. Målsetting må være å bidra til å utvikle både små og store bedrifter i området.
SV mener at det offentlige må gå foran i arbeidet mot rasisme i arbeidslivet, men at det private næringslivet har et eget ansvar for å motarbeide slike holdninger. Tiltakene fra partene i næringslivet må styrkes og videreføres, som f.eks. NHOs Fadderprosjekt.
Praktisk politikk
Industriarbeidsplasser
Det er et viktig mål å sikre eksisterende industrivirksomheter og hindre ytterligere tap av arbeidsplasser. Det blir derfor viktig med aktiv bruk av konsesjonslover, næringspolitiske strategier og andre styringsmidler. Politisk styring er løsningen på dagens utfordringer for et mangfoldig næringsliv i Norge.
De tyngste industrimiljøene ligger langs kysten i Norge. Kystnorge har opplevd økonomiske svingninger nært knyttet opp til forekomsten av råvarer også tidligere. Flere byer langs kysten har opplevd rike fiskerier, for så å oppleve oppsigelser og utarming som en følge av at tilgangen til råvarer har opphørt. For kystnorge har det vært nær sammenheng mellom råvarer og industriutvikling. Et lang tids vekst har vi i det siste opplevd at grunnen blir rykket unna disse virksomhetene.
Kverneland har lang tradisjon med å utvikle gode jordbruksmaskiner i nært samarbeid med brukerne av maskinene, som er jordbrukerne på Jæren. I senere tid er kortsiktig maksimering av profitt prioritert framfor god og langsiktig utvikling av industrien.
Langs hele kysten sliter skipsveft med tomme ordrebøker. Gjennom tretti år har Rosenberg utviklet spisskompetanse om utvikling og bygging av oljerelaterte installasjoner. Verftet har vært manifestasjonen av et kompetansemiljø innen petroleumsindustrien. I stedet for å videreutvikle dette samvirke ser STATOIL mer på kortsiktig besparelse enn den langsiktige utviklingen av et faglig sterkt kompetansemiljø.
For SV dreier industripolitikk seg om å opprettholde og utvikle gode og levedyktige lokalmiljøer. Med god industripolitikk mener vi en politikk hvor råvarer og foredlingen av dem står i en sammenheng. Vi vil styre industripolitikken slik at vi legger til rette for kompetanseoppbygging knyttet til utviklingen av industri.
Rogaland SV mener at det er to områder som må satses på for å redusere ledighetskøen og oljeavhengigheten. Det ene er fordeling av arbeid, for mens ledighetskøene vokser, står oppgavene i kø, og det jobbes overtid som aldri før. Kommunene og fylkeskommunen må sette igang forsøk med fordeling av arbeid. Det andre er en alternativ, framtidsretta næringsutviklingsstrategi. Elementer i en slik strategi må blant annet være satsing på alternativ energi, miljøteknologi, og gjenvinning og resirkulering, også av utrangerte oljeinstallasjoner. Rogaland har mange fortrinn som gjør det velegnet som pionerfylke innen satsing på alternativ energi- og miljøteknologi:
- kompetanse innen forskjellige typer energiproduksjon
- næringsrettet forsknings- og utviklingsmiljø
- høgteknologisk kompetanse
- etablert miljø for gjenvinning og resirkulering
SV vil i perioden 2003- 2007 arbeide for:
at norske konsesjonsregler sikres og styrkes for å hindre slakting og utflagging av arbeidsplasser
økt satsing på industrien utenfor oljevirksomheten
økt vekt på industriell verdiskaping rettet inn mot hjemmemarkedet
at industrien gis rammevilkår som sikrer trygging og vekst av norske arbeidsplasser
at industrien i større grad stimuleres til å satse på ENØK og miljøtiltak
at offentlige fond og andre virkemidler tas i bruk for å bygge opp nye arbeidsplasser
at staten kan kjøpe seg inn i selskaper som trues av utenlandske oppkjøp
at staten går inn med aksjekjøp for å unngå ødeleggende oppkjøp
·
Arbeidsplasser innenfor informasjonsteknologi, reiseliv og handel
Teknologi- og kunnskapsbasert produksjon og tjenesteyting er også et voksende næringsområde. Dette er en type industri som sannsynligvis vil fortsette å vokse, og hvor Rogaland med sitt undervisnings- og forskingsmiljø har godt grunnlag for vekst.
Det samme gjelder arbeidsplasser innenfor reiseliv og handel, særlig i distriktene.
SV vil i perioden 2003 - 2007 arbeide for:
· at reiselivsnæringen får nødvendige utviklingsmuligheter i fylket og at arbeidstakernes rettigheter blir ivaretatt
· at nyetableringer av IT-bedrifter i større grad blir kanalisert til distriktene
· at det offentlige tar et økonomisk ansvar for å sikre bredbåndstilgang i alle kommuner
Arbeidsplasser innenfor miljø, omsorg og utdanning.
En systematisk satsing på nyskaping av miljøarbeidsplasser innenfor produksjon av varer og tjenester i privat og offentlig sektor vil kunne gi mange ny arbeidsplasser. Energisektoren er et område hvor Rogaland har særlig høy kompetanse som kan utnyttes bedre til å starte produksjon av varer og tjenester.
I offentlig sektor er det behov for å øke innsatsen innenfor omsorg og utdanning. Den utbredte bruken av deltidsstillinger i helse- og sosialsektoren må opphøre, og drift av arbeidsplasser innen helse-, omsorg- og barneverntjenester må være et offentlig ansvar.
SV vil i perioden 2003 - 2007 arbeide for:
at gjenvinningsindustrien i Rogaland styrkes
å fremme en plan for å skape miljøarbeidsplasser i privat og offentlig virksomhet
økt satsing innenfor energiøkonomisering
økt forskning på alternative energiformer
styrking av sysselsettingen innenfor områdene omsorg og utdanning
at det offentlige bruker positiv forskjellsbehandling av innvandrere / nordmenn med innvandrerbakgrunn ved ansettelser
Små og mellomstore bedrifter
SV vil gjøre små og mellomstore bedrifter til et satsningsområde i næringspolitikken. Dette innebærer en videre omorganisering, opprydding og utfylling av dagens støtteordninger. Målet må være at midler og ansvar i større grad blir desentralisert.
SV vil i perioden 2003 - 2007 arbeide for:
at det utvikles et regionalt virkemiddelapparat som skal støtte etableringen av ny småindustri i distriktene
at statlige og fylkeskommunale etableringer skjer ute i distriktene der dette er mulig
særlig vektlegging på kvinnelige etablerere
Primærnæringene
Produksjon av mat og rett forvaltning av naturressursene er en bærebjelke for all eksistens og utvikling. Det er derfor viktig å opprettholde en livskraftig aktivitet innenfor jordbruk, skogbruk og fiske. Jakt, fritidsfiske og friluftsliv er også en del av næringsgrunnlaget på bygdene i Rogaland.
En slik målsetting er vanskeliggjort ved at Norge sluttet seg til EØS-avtalen og vil bli umuliggjort ved eventuelt medlemskap i EU. SV mener at handelsavtalen fra 1973, som ikke er oppsagt, vil ivareta våre målsettinger på en forsvarlig måte.
Landbruk
Landbrukets oppgave er å forsyne egen befolkning med mat som naturlig kan produseres her, og i størst mulig grad å bidra til å ivareta egen matvaresikkerhet og dermed ta vår naturlige del av verdens matvareproduksjon. Et sterkt landbruk forutsetter at bondens arbeidsvilkår sikres. Særlig avgjørende er dette for å sikre rekruttering. Gjennom markedsregulering, pris og overføringer må bønder i Norge sikres et forsvarlig inntektsnivå, og sikkerhet for dette i lang tid framover. Et sterkt landbruk er viktig for bosettingen i distriktene, og SV vil motarbeide en ytterligere nedbygging av det norske landbruket.
Sosialistisk Venstreparti vil også framover ha flest mulig i arbeid i jordbruket, og vil derfor arbeide for et jordbruk i økologisk balanse, basert på lokale ressurser og arbeidskraft. Vi er mot ytterligere spesialisering, strukturrasjonalisering og effektivisering basert på energi utenfra, stor kapitalinnsats og tung mekanisering.
SV vil i perioden 2003 - 2007 arbeide for:
at landbruks- og miljøvernmyndigheter i fylket, i samarbeid med næringens egne organisasjoner, fortsetter arbeidet for å begrense skader på miljøet fra landbruket
at den videregående skolen i fylket også skal tilby grunnutdanning i hage- og skogbruk
at konsesjons- og jordlov blir forvaltet slik at antall sysselsatte i næringen opprettholdes
at det sikres et godt vern av produktive landbruksareal og verdifulle kulturlandskap
at det offentlige får mulighet til å gripe inn for å hindre videre nedlegging av anlegg for produksjon og omsetting av landsbruksvarer i distriktene
å legge forholdene tilrette for at kvinner skal benytte seg av odelsretten
at regler for inntektsdeling mellom ektefeller i felles bedrift blir praktisert på en måte som sikrer bondekvinnene deres trygderettigheter, og at slike regler blir praktiserte likt i alle kommuner
å legge bedre tilrette for samarbeid og samdrift mellom gårdsbruk
å begrense den negative utviklingen med bruksnedlegging og salg av tilleggsjord
å styrke bosettingen og boplikten
å motarbeide fraflytting fra bygdesamfunn
Skogbruk og utmarksnæring
Også i skogbruket er det viktig å spille på lag med naturen. Arbeidet med utnytting og kultivering av naturlig lauvskog må derfor styrkes.
Utmarksnæringene som jakt, fritidsfiske, ferie- og friluftsliv er også en viktig del av næringsgrunnlaget på bygdene i Rogaland. Disse ressursene må brukes på en måte som sikrer en forsvarlig bruk av naturen, styrker næringsgrunnlaget i distriktene og det behovet folk har for å komme ut i naturen.
Sosialistisk Venstreparti understreker at fri tilgang til naturen er en allemannsrett og at denne må sikres ved å begrense grupper og enkeltpersoner sine muligheter til å oppnå særretter.
SV vil i perioden 2003 - 2007 arbeide for:
at fylket blir en pådriver i arbeidet med å etablere lokale treforedlingsvirksomheter som kan ta i mot lokalt tømmer
miljøvennlig skogreising og ungskogpleie. Dette vil også ha en sysselsettingseffekt gjennom manuell tynning og luking av ugras
å øke innsatsen for å få elver, vann og vassdrag i økologisk balanse og skape et naturlig mangfold av dyre- og fugleliv
at offentlig turist- og reiselivsarbeid spiller på lag med og bruker de tilbudene primærnæringene kan gi
Fiske og havbruk
Det blir årlig ilandført store mengder fisk i Rogaland, men mottaks- og foredlingssida er ikke tilstrekkelig utbygd for lokal bearbeiding av råvarene. En økt satsing på fiskeriene, særlig på foredlingssida, i tråd med forsvarlig forvaltning av havressursene, vil kunne sikre og skape arbeidsplasser i fylket.
Sosialistisk Venstrparti vil også føre en politikk som beskytter fiskeriene mot den skade som petroleumsvirksomheten og andre miljøforstyrrelser påfører næringen.
Havbruk og fiskeoppdrett må være knyttet til lokale næringsinteresser i distriktene. Det må opprettholdes en sterk offentlig kontroll med utbygging av havbruksnæringa gjennom klare konsesjons- og etableringsregler. Anleggene må bygges ut på en måte som både sikrer hensyn til miljøet og skaper arbeidsplasser i distriktene
SV vil i perioden 2003 - 2007 arbeide for:
styrking av utrednings- og tiltaksarbeid for å øke omfanget av fiskeforedlingsvirksomhet i fylket
at avfall fra fiskeindustrien blir utnyttet og videreforedlet
at fiskeoppdrettsanlegg i større grad blir landbasert
at havbruk fortsatt skal være en konsesjonsregulert distriktsnæring
gå imot utsetting og produksjon basert på genmodifiserte arter
arbeide for å utvikle kvaliteten på de tekniske anleggene og systemer for kvalitetssikring, blant annet for å unngå rømming, utslipp av næringssalter og organiske stoffer og manglende oppsamling av fiskeekskrementer
at konsesjonene ikke blir omsettelige på det åpne markedet, men går tilbake til staten
gå imot at konsesjoner auksjoneres bort
·
Miljø og samferdsel
Tenke globalt - handle lokalt
Miljøpolitikk har både et nasjonalt og et globalt perspektiv. Selv om mange av miljøproblemene er av internasjonal karakter, er det viktig at alle tar sin del av arbeidet med å bedre jordas miljø. Det gamle slagordet "Tenke globalt - handle lokalt" er stadig like aktuelt, og står som grunnidé for SV´s miljøpolitikk i Rogaland.
Hovedutfordringer
Et bedre globalt miljø krever at den vestlige verden reduserer sitt forbruk av ikke-fornybare ressurser, særlig energi, og da må alle land og regioner bidra på sitt nivå. Transport er en av hovedkildene for utslipp av klimagasser. Reduksjon av transportarbeidet, samt overgang til miljøvennlige transportformer sentrale oppgaver i miljøpolitikken. Både flytrafikken og privatbilismen er stadig økende miljøproblem. I Rogaland kan vi gi vårt bidrag ved blant annet å :
· følge opp nasjonale og internasjonale miljømålsettinger
· redusere energiforbruket og gå over til alternative energiformer
· minimalisere avfallsproduksjonen og øke gjenvinningsgraden
· redusere forurensingen fra industri og biltrafikk
· sikre det biologiske mangfoldet i Rogalandsnaturen
Praktisk politikk
Redusert energiforbruk
SV støtter FN´s mål om 50 prosent reduksjon i de rike lands energiforbruk innen år 2025, for å få til en økning av energibruken i de fattige land med 30 prosent. Norge er en energi-stormakt, og har en særlig forpliktelse som foregangsland. Som fylke er Rogaland storprodusent av energi i ulike former, og særdeles avhengig av inntektene fra olje- og gassvirksomhet. Utvinningstempoet for olje- og gass må senkes, både for å gjøre oss mindre avhengig av disse inntektene, men også for å bidra til å redusere energiforbruket. Rogaland må gå foran i denne utviklingen. SV vil ha en økt satsing på alternative energikilder som for eksempel varmepumper. Nye metoder for oppvarming er viktig for å bevare miljøet. Varmepumper vil også skape arbeidsplasser i distriktet. SV sier ja til gass i fjernvarmeanlegg og i rør til sluttbruker.
SV vil i perioden 2003 - 2007 arbeide for:
at fylkeskommunen går i spissen for energiøkonomisering
at ENØK og alternativ oppvarming vektlegges ved nybygg
at det ikke skal bygges gasskraftverk i Norge. CO2-frie gasskraftverk kan bare bygges for å skaffe sokkelen elektrisk kraft
at det ikke legges gassrørledning til Nord-Jæren som forutsetter bygging av gasskraftverk
bruk av gass til fyring og fjernvarme når dette kan erstatte mer forurensede energiformer
sikre at Lyse og Haugaland Kraft forblir i offentlig eie
at det ikke gis nye konsesjoner for vannkraftutbygging, og at videre utbygging av vassdrag i Rogaland skrinlegges
opprustning og effektivisering av eksisterende kraftverk, på en skånsom måte for natur og miljø
å begrense lete- og utvinningsaktiviteten etter olje- og gass, og at det ikke åpnes for slik virksomhet i Skagerrak
øke utvinningen på eksisterende felt
at Rogalands kompetanse på energi kan videreutvikles til energiproduktivet og alternativ energi, bl.a. ved at næringsliv og forskning i Rogaland stimuleres til forskning og utvikling av alternativ energi
å tilrettelegge for bruk av alternative energikilder i transportsektoren, f.eks.
- gassdrevne ferjer og hurtigbåter
- el-busser i sentrumsnære områder, tettsteder og bydeler
- el-biler som kommunale tjenestebiler
Redusert forurensing
Forurensing i form av skadelige utslipp til luft, jord og vann må reduseres. Industrien må stimuleres til mer miljøvennlig produksjon, og samtidig må kontrollvirksomheten innenfor Statens Forurensningstilsyn - SFT styrkes, for å kunne slå ned på miljøkriminalitet.
SV vil i perioden 2003 - 2007 arbeide for:
at industribedrifter pålegges å benytte mest mulig miljøvennlige produksjonsmetoder, og bygge best mulig renseanlegg
at landbruksmyndighetene fortsatt arbeider aktivt med informasjon og kontroll for å få redusert forurensningen fra landbruket
at sanering av gamle kloakkrør og rensing av utslipp må fullføres i alle Rogalandskommunene i denne 4-årsperioden
at aksjon Jærvassdrag videreføres, og at der sikres statlig oppfølging av prosjektet
at skip som antas å ha atomvåpen, eller som drives av atomreaktorer, ikke får anløpe havner i Rogaland
at oljevernberedskapen og seilingssikkerheten styrkes
at alle husstander i Rogaland i løpet av 4-årsperioden må tilknyttes drikkevann av helsemessig god kvalitet
et bedre innemiljø i alle barnehager, skoler og andre offentlige bygg
at vei-, bolig- og næringsutbygging skjer på en slik måte at ingen utsettes for støy som går ut over helse og trivsel, og at tiltak iverksettes for å redusere støybelastningen fra eksisterende veier og industri
å redusere omfang og skadevirkninger av sur nedbør, bl.a. ved å sikre nødvendige midler til kalking og intensivere arbeidet for å redusere lokale og regionale utslipp av nitrogenforbindelser
kartlegging og opprydding av gift, bl.a. PCB, i havneområdet i Haugesund, Stavanger, Sandnes og Egersund
Avfallsreduksjon og økt gjenvinning
SV vil i perioden 2003 - 2007 arbeide for:
styrking av det lokale arbeidet med kildesortering, resirkulering og gjenbruk
at det etableres innsamlingsordninger for papiravfall og organisk avfall i alle kommuner i Rogaland
at det etableres et regionalt lager for spesialavfall i Rogaland
at gjenvinningsindustrien i Rogaland styrkes, og sikres nødvendige økonomiske midler
etablering av gjenvinningsanlegg for utrangerte oljeinstallasjoner
krav om at emballasje må kunne gjenvinnes
høye avgifter på engangsemballasje der det finnes alternativer
fortsatt kartlegging av ulovlige fyllinger, og sanering for eierens regning
Miljøvennlige varer og forbruk
For å løse de globale miljøproblemene må den rike del av verden redusere sitt forbruk, samtidig som miljøvennlig produksjon må belønnes og stimuleres. Det er tankekors at Rogaland ligger på bunn når det gjelder økologisk jordbruk.
SV vil i perioden 2003 - 2007 arbeide for:
redusert kjøpepress, gjennom begrensning i bruk av reklame
at Rogalands bønder stimuleres til økologisk produksjon, og at Rogaland blir sjølforsynt med økologiske jordbruksprodukter
å styrke nærbutikkene, og gå imot etablering av nye kjøpesentre
økt bruk av miljøavgifter
at fylkeskommunens plan for håndtering av egne miljøkonsekvenser følges opp og revideres
at fylkeskommunen stimulerer utvikling av norsk tømmer til møbelproduksjon, bl.a. ved å bruke norskproduserte møbler i nye bygg
Naturvern, friluftsliv og biologisk mangfold
SV vil i perioden 2003 - 2007 arbeide for:
at det sikres grøntarealer og rekreasjonsområder i folks nærmiljø
at Frafjordheiene får status som nasjonalpark
at det legges stor vekt på miljømessige hensyn ved lokalisering av ny industri
at det biologiske mangfold sikres gjennom verning av urskog, våtmarksområder og annen uberørt natur i Rogaland
at det utarbeides kommunale planer for bevaring av biologisk mangfold
økt kunnskap om driftsformer i skog- og landbruk som tar hensyn til biologisk mangfold
forbud mot import av tropisk tømmer
allmennhetens adgang til å utøve jakt, fiske og friluftsliv i fylket styrkes
en streng praktisering med hensyn til jakt på gaupe og andre truede rovdyr
at oppdrettsnæringen driver bærekraftig, slik at havmiljøet og ville fiskepopulasjoner ikke blir negativt berørt av virksomheten
sikre at strandsonen er tilgjengelig for alle, fjerne stengsler og unngå hyttebygging i 100-metersbeltet
Redusert privatbilisme
SV mener at hensynet til miljøet må komme foran hensynet til bilistene. Derfor vil vi heller bruke milliardbeløp på kollektivtrafikk enn å redusere bensinavgiften. Hvert år drepes og skades tusenvis av mennesker i trafikken. Samtidig utsettes mer enn 700.000 mennesker for helseskadelig luftforurensning på grunn av biltrafikk.
SV vil i perioden 2003 - 2007 arbeide for:
at privatbilismen reduseres, gjennom økt satsing på alternative transportmidler og restriksjoner på bilbruk i sentrale byområder
at distriktene sikres et godt transporttilbud, i form av et tjenlig vegnett, et tilfredsstillende kollektivtilbud, og et godt ferje- og hurtigbåttilbud
å prioritere bruk av vegmidler til trafikksikring, gang- og sykkelveger og kollektivtiltak, og gå imot større vegprosjekter i byområdene.
å legge restriksjoner på privatbilismen, gjennom parkeringsrestriksjoner og økt avgiftsbelegging
stimulere til at bedrifter tilrettelegger for at de ansatt skal reise miljøvennlig til og fra jobb
Bedre kollektivtilbud
Overgang fra bruk av privatbil til kollektivtrafikk er først og fremst avhengig av et godt utbygd kollektivtilbud, men også av at det legges begrensninger på bruken av privatbil.
SV vil i perioden 2003 - 2007 arbeide for:
økt satsing på kollektivtrafikk, bl.a. gjennom bedre rutetilbud, høyere frekvens, bedre samordning, lavere priser og bedre informasjon/markedsføring
ungdomskortets nedre og øvre aldersgrense utvides til 15 og 25 år istedenfor dagens 16 - 20 år.
at funksjonshemmede gis de samme muligheter for ferdsel som funksjonsfriske mennesker, bl.a. gjennom et tilrettelagt kollektivtilbud
flere egne bussgater i byområdene
å utvikle tilbudet med bestillingsbuss i spredtbygde områder
at spesialtransport for funksjonshemmede som ikke kan benytte kollektivtransport styrkes og bygges ut
· Satsing på jernbane
Jernbanen er det mest miljøvennlige transportmiddel, både til lokaltrafikk og fjerntrafikk. SV vil fortsette arbeidet for at jernbanen skal bli et reelt alternativ til fly- og biltransport. SV setter hensynet til miljø høyt ved utbygging og utbedringer av kollektiv transport.
SV vil i perioden 2003 - 2007 arbeide for:
· at dobbelspor på Jærbanen, mellom Stavanger og Ganddal, blir realisert snarest
· prosjektet bør finansieres gjennom offentlige bevilgninger
at planene om en bybane på Nord-Jæren realiseres, etter foreliggende planer
nye stasjoner mellom Stavanger og Sandnes, bl.a. gjenåpning av Forus/Gausel stasjon
opprustning og gjenåpning av Ålgårdbanen, gjerne i kombinasjon med bybane
styrking av Sørlandsbanen, bl.a. ved utbygging av ny tunnel i Drangsdalen
å opprettholde nattoget på Sørlandsbanen
høyhastighets jernbane mellom byene i Sør-Norge, ved at det bygges en ny jernbane over Haukeli til Haugesund og Bergen.
utbedring av terminalbygg og landingssytem på Stavanger lufthavn, Sola
Samordnet transport og arealplanlegging
SV vil i perioden 2003 - 2007 arbeide for:
en arealpolitikk som tilrettelegger for økt bruk av sykkel og kollektivtrafikk
en restriktiv jordvernpolitikk
fortetting av boligmassen langs jernbaneaksen Stavan­ger - Sandnes - Ålgård, i sentrumsnære områder i Stavanger og Sandnes, langs framtidige bybanetraseer og ved stasjonsstedene langs Jærbanen, for å styrke trafikkgrunnlaget for kollektivtrafikken
en høyere utnyttelse av eksisterende næringsarealer, særlig på Forus
at det ikke etableres kjøpesentre eller andre publikumsorienterte serviceanlegg utenfor etablerte tettsteder og kommunesentre
at det sikres sammenhengende grøntdrag gjennom tettstedsområder
at det i regulerings- og arealplanlegging tas hensyn til framkommelighet for funksjonshemmede, og at det føres en streng praksis når det gjelder dispensasjoner fra krav til tilgjengelighet
Satsing på trafikksikkerhet
SV vil i perioden 2003 - 2007 arbeide for:
bedre trafikksikkerhet, ved å prioritere trafikksikkerhetstiltak, gang- og sykkelveier og kollektivfelt framfor mer veiutbygging
å tilrettelegge for økt bruk av sykkel, gjennom en aktiv arealpolitikk og utbygging av et sammenhengende og finmasket gang- og sykkelveinett
sikring av rasfarlige strekninger
· Godt transporttilbud i distriktene
For å sikre et godt transporttilbud i distriktene vil SV blant annet jobbe for å styrke internkommunikasjonen i Ryfylke framfor nye fastlandsforbindelser. SV går imot bygging av Rogfast blant annet fordi prosjektet tilrettelegger for økt biltrafikk og vil ha en svært uheldig sentraliseringseffekt for fylket.
SV vil i perioden 2003 - 2007 arbeide for:
· at Rogfast blir skrinlagt
· at Tau- og Høgsfjordsambandet styrkes inntil Ryfast eventuelt er ferdig, og at Ryfylkevegen sikres tilfredsstillende standard
· at Skudenessambandet opprettholdes selv om T-forbindelsen bygges
· gratis stamveg- og riksvegferjer
· styrket vedlikehold av fylkesveiene
· transportstøtte til fordel for distriktene
· at Espedal - Frafjordtunnelen blir bygd for å oppnå en fastlandsforbindelse for Ryfylke
Organisering av samferdselssektoren
SV ønsker en mer helhetlig organisering av samferdselssektoren, som gir fylkeskommunen virkemidler til å gjennomføre den omlegging av transportpolitikken som er nødvendig, og som reduserer veisjefenes innflytelse over midlene til samferdselsformål.
SV vil i perioden 2003 - 2007 arbeide for:
at det opprettes et statlig transportdirektorat
at veimillionene omfordeles til jernbane, kollektivtiltak, gang- og sykkelveier og trafikksikkerhetstiltak
at miljøavgiften på bensin tilbakeføres fylker og kommuner og brukes til investering og drift av kollektivtrafikken
En solidarisk helse- og sosialpolitikk
Hovedutfordringer
Helse- og sosialpolitikken har to funksjoner, en forebyggende og en reparerende. Skal vi klare å løse de store oppgavene innen helse- og sosialpolitikken i framtida må politikken generelt legge større vekt på folkehelsearbeidet..
Det er klart at skole, gode fritidstiltak, et utvidet og fungerende offentlig kulturtilbud og et samfunn der alle har jobb, er det som legger grunnlaget for god helse i befolkningen.
Ei gjennomføring av miljøpolitikken til SV vil også ha virkninger på folks helse, blant annet gjelder dette reduksjonen av forurensende utslipp til luft og vann.
Sosialistisk Venstreparti vil arbeide for sosial utjamning og et godt fullverdig tilbud for hele fylket. Alle Rogalendinger skal ha samme rett til hjelp og behandling.
SV vil i perioden 2003 - 2007 arbeide for:
at geografiske og økonomiske hensyn ikke må føre til at noen ikke får et fullgodt tilbud
det offentlige skal ha ansvaret for alle helse- og sosialtjenester. SV vil motarbeide all privatisering
at alle helsetjenester skal være gratis for alle
Praktisk politikk
Fylkeskommunens rolle etter at staten har overtatt sykehusene
Som regional utviklingsaktør vil det fortsatt være viktig for fylkeskommunen å engasjere seg i forhold knyttet til sykehusdriften for innbyggerne i Rogaland. SV var imot forretningsmessig drift og styrer for sykehusene, og vi vil fortsatt jobbe for politisk styring og full åpenhet rundt sykehusdriften.
Fylkeskommunen må for eksempel få avgjørende innflytelse på lokalisering av nye sykehus i fylket, for å sikre at regionalpolitiske hensyn, som lokalisering i forhold til transportårer, blir ivaretatt på best mulig måte.
Etter at staten har overtatt er det ikke blitt mindre viktig at lokal- og fylkespolitikere engasjerer seg for å bevare lokalsykehusene i Egersund og Sandnes og at tilgjengelighet og tilbud i distriktene ikke svekkes.
Det psykiske helsevern i Rogaland må styrkes. Rusvern og deler av psykiatrien må ses i sammenheng.
SV vil i perioden 2003 - 2007 arbeide for:
lokalsjukehusene i Egersund og Sandnes må opprettholdes og samordnes med helsetilbudene i lokalmiljøet
å opprettholde en god ambulansetjeneste for innbyggerne i hele fylket
at opptrappingsplanen for psykisk helsevern blir fulgt opp
Hensyn til brukerne
Brukernes muligheter til å nå fram med sine ønsker er for liten. Uansett hvor gode tilbud vi makter å skape vil det kunne forekomme feil og overgrep. Det er derfor viktig å styrke brukernes rettsvern.
Funksjonshemmede kan oppleve at de ikke blir hørt i viktige saker som angår dem. For å sikre funksjonshemmede gode og likeverdige levekår er det nødvendig med et helhetlig perspektiv, ut over helse- og omsorgsfeltet. Å opprette et råd for funksjonshemmede eller andre typer fora der funksjonshemmede får en reell innflytelse på utforming av lokalsamfunn og tjenestetilbud vil kunne være et effektivt tiltak.
SV vil i perioden 2003 - 2007 arbeide for:
ordningen med pasientombud utvides til også å gjelde primærhelsetjenesten i kommunene.
funksjonshemmede skal ha reell innflytelse på utformingen av ordninger som angår dem.
at det blir opprettet et råd for funksjonshemmede i alle kommuner/de kommuner som ikke har opprettet et slikt råd
politisk styring og full åpenhet rundt driften av sykehusene
Helsevern for funksjonshemmede
Forholdene må legges til rette for at funksjonshemmede kan oppnå reell likestilling. Det er fortsatt en rekke uløste oppgaver som rammer funksjonshemmede spesielt.
SV vil i perioden 2003 - 2007 arbeide for:
etablering av spesialistsenter for personer med nevrologiske lidelser
styrke revmatikeromsorgen.
at kommunene styrker ergoterapi-tjenesten og lokal oppfølging av hjelpemiddelbrukere
Barne-, ungdoms-, og familievern
Barnas situasjon må mer fram i fokus. Mange barn lider av omsorgssvikt og får ikke sine behov for trygghet og nærhet til stabile voksne dekket.
Helsestasjon- og skolehelsetjenesten har en viktig rolle i å forebygge psykiske og fysiske plager og lidelser hos gravide og barn og ungdom, gjennom veiledning, rådgivning, nettverks­arbeid og helsekontroller. Tjenesten skal fange opp tidlige signaler på omsorgssvikt, mistrivsel, utviklingsavvik og antisosial atferd. Tverrsektorielt og tverrfaglig samarbeid er viktig for tjenestene.
SV vil i perioden 2003 - 2007 arbeide for:
sikre et tidligst mulig hjelpetilbud til familier i krise
familierådgivningskontor skal verdinøytrale
sikre et variert omsorgs- og behandlingstilbud til barn og unge som tas under omsorg
styrke fosterhjemsarbeidet
styrke det offentlige hjelpeapparatet for forebyggende tiltak mot uønska svangerskap
Seksualisert vold
Mange mennesker er ofre for seksualisert vold, dvs. fysiske overgrep og mishandling med seksuelle over- og undertoner, så som voldtekt og det loven kaller utuktige handlinger. Dette gjelder både barn, unge og voksne av begge kjønn. Slike overgrep gir både umiddelbare fysiske og psykiske skader, og svært ofte seinskader som gir store helseproblemer for hele livet.
Flertallet av ofre for seksuelle overgrep i voksen alder er kvinner, og hjelpetiltakene for denne gruppa må ta hensyn til det. De psykiske skadene som seksuelle overgrep skaper, krever langvarig og grundig behandling. Dette er et felt innen helsevesenet hvor alt for lite er gjort. Spesielt mangler det mye på behandling av seinskader hos mennesker som har vært utsatt for overgrep som barn.
Ikke alle instanser i helsevesenet har nok kunnskap om disse emnene, og det kreves både utbygging av tilbud og styrking av kompetansen innefor hele helse- og sosialvesenet.
Nyere forskning viser at funksjonshemmede har forhøyet risiko for å bli utsatt for seksuelle overgrep og mishandling. Helse- og sosialtjenesten, politi- og rettsapparat trenger økt kunnskap for å kunne gi et tilfredsstillende tilbud til funksjonshemmede voldsofre.
SV vil i perioden 2003 - 2007 arbeide for:
å styrke tilbudet både til barn og unge som har vært utsatt for seksuelle overgrep og deres familier
at ofre for seksualisert vold får tilgang til behandling for seinskader
å styrke kompetansen i fagmiljøene
bidra til at det opprettes et kompetanse- og støttesenter i Nord-Rogaland
At krisesentrene i fylket får nok ressurser til å sikre fortsatt drift, og tilskudd til ombygging/tilrettelegging for å kunne ta i mot kvinner og barn med funksjonshemming
Rusvern
Misbruk av alkohol og andre rusmidler er en belastning for folkehelsen, og skaper helsemessige og sosiale problem. Hovedoppgaven vil være å støtte tiltak som kan føre til at bruk av alkohol går ned. Forebyggende arbeid blant unge er særs viktig. Samtidig er det viktig å bedre behandlingen og omsorgen for de som er kommet i vansker.
Det må sikres større mangfold i behandlingstilbudet, blant annet i form av flere livssynsnøytrale institusjoner.
SV vil i perioden 2003 - 2007 arbeide for:
nært samarbeid mellom fylket og kommune når det gjelder tiltak for mennesker med rusgiftproblem
det offentlige må sørge for et variert og tilstrekkelig behandlings- og ettervernstilbud
tilbudet må bestå i både tiltak i nærmiljøet, poliklinisk og institusjonsplasser. Familiene må også få nødvendig hjelp
tilbudet for kvinner bør bli bedre og må fortsatt prioriteres
bedre tilbud for gravide kvinner og mor/barn
polikliniske mottak for rusmisbrukere og familier i akutt krise
prøveprosjekt med sprøyterom
Tannhelsetjenesten
Den offentlige tannlegetjeneste er godt utbygd når det gjelder barn, ungdom og spesielle grupper voksne. Det er imidlertid vist til, i undersøkelser, at deler av den voksne befolkning i perioder av livet ikke får den behandling de har behov for, blant annet av økonomiske årsaker.
SV vil i perioden 2003 - 2007 arbeide for:
deler av tannhelsetjenesten bør sidestilles med den øvrige helsetjeneste. Det bør ikke være forskjell på hvilke offentlige regler som gjelder for behandling av infeksjoner i tenner enn andre deler av kroppen
at alle kommuner i Rogaland skal ha tannhelsetjeneste
Kultur
Hovedutfordringer
SV vil føre en kulturpolitikk der vern om vår kulturarv og stimulering til nyskaping er to hovedpilarer.
Ivaretakelse og formidling av vår kulturarv og våre tradisjoner er en viktig forutsetning for å forstå samtiden. Kunnskap om egen kultur og historie bygger opp vår identitetsfølelse, samtidig som det gir oss større trygghet og toleranse i møte med andre kulturer og kulturbærere. I dette ligger også en erkjennelse av at våre nye landsmenn må gis anledning til å ta vare på sin kulturbakgrunn og dyrke sine kulturuttrykk.
SV mener at et internasjonalt og flerkulturelt kunst- og kulturliv bidrar til et mer dynamisk, nyskapende og tolerant samfunn. Satsing på kultur skaper kreativitet og bidrar til nytekning og utvikling også på andre områder. SV mener derfor at en sterk satsing på kultur også bidrar til nye arbeidsplasser og til styrking av regionen.
Det offentlige må ha et overordnet ansvar for å sikre et kulturliv med stor bredde og høy kvalitet. Det må tilrettelegges både for amatørvirksomhet og profesjonell, kunstnerisk virksomhet. Barn og unge må tidlig i livet, på kulturarrangement, i barnehage og i skole, få innsikt i ulike kulturuttrykk som teater, dans, billedkunst, film, idrett, litteratur og sang og musikk. Egenaktivitet er et viktig element i så måte.
Profesjonelle kunstnere må gis akseptable vilkår for skaping og utøving av sitt fag, og kulturinstitusjonene må gis økonomiske rammevilkår som gir publikum et best mulig kunst- og kulturtilbud.
De fysiske omgivelsene preger oss. SV mener det offentlige må føre en mer bevisst og helhetlig politikk og stille planmessige krav for å heve den estetiske standarden på såvel offentlige og privateide bygninger som grøntanlegg og felles uterom. Standardhevingen må også ta hensyn til barn og unges muligheter for lek og fysisk utfoldelse i trygge omgivelser og utendørs rekreasjonsmuligheter for befolkningen generelt. I forbindelse med all slik planlegging er det særdeles viktig å føre en dialog med f.eks. frivillige organisasjoner og bydelsutvalg, men også med næringslivet. Det er også viktig at funksjonshemmede sikres både tilgjengelig adkomst og bruk av bygninger og rekreasjonsområder.
Praktisk politikk
SV vil i perioden 2003 - 2007 arbeide for:
stimulere til interkommunalt samarbeid om kulturanlegg i hele fylket
sikre at støtten til det frivillige organisasjonslivet på regionalt nivå holdes på minst samme nivå som i dag
å bygge ut distriktsmusikerordningen i fylket
å styrke folkebibliotekene med egne utviklingsmidler
at fylket, kommunene og de videregående skolene drøfter mulighetene for samarbeid mellom videregående skoler, lokale kulturorganisasjoner og kommunene med tanke på å gi et undervisningstilbud i dans, drama og bildende kunst både i og utenfor skoletid
å opprette et kulturkort for ungdom. Kortet vil gjelde samme aldersgruppe som ungdomskortet. Kulturkortet bør koste 150 kr pr. måned. Kortet vil gi gratis adgang på museer, gallerier, andre utstillinger, samt rabatt på kino, konserter og teater
styrke undervisningstilbudet og sikre bred geografisk spredning av studieretning for musikk, dans og drama ved de videregående skolene i fylket
sikre fredning av viktige landskapsområder
kulturminnevern må gis høyere prioritet. Dette må gjelde for kulturminner i vid forstand, for eksempel verneverdige bygninger og større verneområder av lokal, regional og nasjonal verdi, som Åbøbyen i Sauda. Fylkeskommunen bør etablere støtteordninger for dette
når nye bygg planlegges, må det legges større vekt på estetisk utforming, valg av miljøvennlige materialer og tas hensyn til at bygget skal tilpasses landskap og eksisterende bebyggelse
Rogaland Teater må sikres nødvendig økonomisk støtte
arbeide for økt bevissthet om hvordan funksjonshemmede kan inkluderes i lokalsamfunnet gjennom aktiv deltakelse i kulturlivet, med spesielt fokus på tilrettelegging av kultur- og fritidstilbud for barn og unge
strategisk kulturplan må gå inn i Regional utviklingsplan - RUP
beholde kulturinstitusjoner under offentlig eierskap
Ungdom, utdanning og arbeid
Hovedutfordringer
Framtidas samfunn er et samfunn i hurtig endring sosialt og teknologisk. Dette stiller store krav til framtidas skole. Skolen må sikres ressurser til å møte disse forandringene og oppdatere seg selv både med utstyr og kunnskap.
Samtidig må vi ta vare på et sosialt verdigrunnlag som skaper aktive samfunnsengasjert mennesker. SV vil at skolen setter kunnskap i sammenheng med grunnleggende verdier som demokrati, miljøvern, fred, solidaritet, likestilling og menneskerettigheter. SV vil at skolen skal utvikle elevene til å ta sosialt ansvar, ikke bygge opp under teknologifiksering.
De kunstneriske og kreative fagene i skolen må styrkes for å utvikle elevenes kreative evner slik at de blir i stand til å møte utfordringene fra et samfunn i forandring.
Rett til arbeid eller utdanning må sikres for alle. Det må tas spesielle hensyn, og settes i verk spesielle tiltak for de som av en eller annen grunn faller utenom. Dette gjelder spesielt minoritetsgrupper som innvandrere og funksjonshemmede.
Praktisk politikk
En 3-årig videregående skole for alle
Retten til utdanning er et av de viktigste velferdsgoder i dagens Norge. Det er bare et skikkelig utbygd offentlig skoletilbud som kan sikre at denne retten gjelder for alle og ikke bare for de fleste. Sosialistisk Venstreparti vil motarbeide en ytterligere privatisering av det videregående utdanningstilbudet, og gå imot sentralisering av skoletilbud.
SV vil i perioden 2003 - 2007 arbeide for:
kvaliteten på undervisningstilbudet i den videregående skole må være lik uansett hvor en bor i fylket
mulighetene for å få borteboerstøtte må bedres for elever i videregående skole
den videregående skolen tilføres tilstrekkelige midler til at de funksjonshemmede får en reell rett til å fullføre videregående opplæring
fremmedspråklige elever gis tilstrekkelig norskundervisning slik at de klarer å følge den vanlige undervisningen
antallet lærlingeplasser må sikres gjennom et godt samarbeid mellom fylkeskommunen, kommunene og arbeidslivet
en løpende evaluering av krav til teorikunnskaper er nødvendig
spesialundervisningen må styrkes
bibliotektilbudet må utvides gjennom oppfølging av vedtatt handlingsplan
styrke kunstfagutdanningen
utvide undervisningstilbud som gir kunnskap om miljø- og miljøproblemer
foreta løpende evaluering av studietilbudenes innhold, for å møte dagens og framtidens krav til kompetanse
at også sterkt hjelpetrengende elever skal få rett til et fjerde, evt. femte skoleår
skolene må tilføres tilstrekkelige midler til å møte utfordringen fra informasjons-teknologien. Utstyr og programvare må kunne fornyes i et rimelig tempo slik at skolen ikke blir hengende etter, og data må brukes aktivt i flere fag, også kunstneriske fag
·
Karaktersystemet
I dag har vi et gammeldags og dårlig vurderingssystem. Et system som i første rekke plasserer folk i bås og ikke oppfordrer til læring. Karakteren blir målet i læringen, ikke selve kunnskapen. SV vil ta initiativ til forsøk med andre vurderingsformer.
SV vil i perioden 2003 - 2007 arbeide for:
· forsøk med andre vurderingsformer, som for eksempel mappevurdering, delprøver og tverrfaglig prosjektarbeid
· dagens eksamensform avskaffes, til fordel for alternative vurderingsformer
· at skolene selv kan sette i gang egne vurderingsprosjekter
Skolemiljø
Skolemiljøet er viktig for at elevenes læreevne skal være på topp. Her er det gjort mye bra de siste årene, men fortsatt opplever mange elever dårlige skolebygg, for lite utstyr, for få lærere og læremidler. De videregående skolene må sikres tilstrekkelige midler til å følge opp eksisterende utbyggingsplaner og til å sikre et godt læremiljø.
SV vil i perioden 2003 - 2007 arbeide for:
· flere lærere pr. elev
· sikre midler til gjennomføring av nødvendig rehabilitering av skolebygninger og nødvendige fasiliteter
· tilstrekkelig renhold av skolene
· at arbeidsmiljøloven for elever blir fulgt opp
En gratis skole
SV mener at skolen skal være gratis. Dette betyr at også skole- og undervisningsmateriell og skoleskyss skal være gratis.
SV vil i perioden 2003 - 2007 arbeide for:
gratis skolemateriell. Eventuelt stipend til kjøp av dette
gjeninnføre gratis skoleskyss for elever i videregående skole
at alle skoleekskursjoner skal være gratis, slik at alle elever har muligheten til å delta
reklame og annen kommersiell påvirkning må holdes utenfor skolen og skolebøkene
Skolen som arbeidsplass
Den videregående skolen er i utvikling og forandring. Dette har også konsekvenser for alle som er tilsatt i skolen. De ansatte i skolen, enten det er ledere, lærere eller assistenter må tas med på råd når skolene våre skal tilpasses en ny hverdag. Rogaland har vedtatt en organisasjonsmodell som skal gjelde alle de videregående skolene i fylket, helt uten hensyn til skolenes egenart og klare motforestillinger blant både ledelse og øvrige tilsatte.
I de senere årene er overtallighet blitt et problem i den videregående skolen i Rogaland. Årsaken er for en stor del at fylkeskommunen ikke oppfyller kravet om dekning av studieplasser. Fylkeskommunen, som arbeidsgiver, har et klart ansvar i å hjelpe overtallige lærere slik at de får en bredere kompetanse. Først og fremst er det viktig å føre en så framtidsretta utdanningspolitikk at overtallighet ikke oppstår.
Reform 94 førte til at alle har rett til videregående skole. Dette har medført at mange flere elever med spesielle lærevansker har kommet inn i skolen. Disse elevene har i tillegg til lærer ofte også bruk for andre yrkesgrupper. Vi har fått mange flere elevassistenter inn i skolen. SV mener at elevassistentene bør delta på lik linje med lærerne i skolens planleggingsdager og kurs.
SV vil i perioden 2003 - 2007 arbeide for
styrke rådgivningstjenesten og oppfølgingstjenesten
å gjøre alle elevassistentstillinger om til miljøarbeiderstillinger for å bedre legge til rette for et samarbeide med lærerne
å sette opp felles kurs og samlinger for ledere og tillitsvalgte for å utvikle felles forståelse og kunnskap om lover og avtaler som styrer arbeidslivet
En videregående skole for gutter og jenter
Jenter har blitt flinkere til å velge utdanning i de senere årene, men fremdeles velger jenter færre utdanningsveier enn gutter. Dersom arbeidet for økt likestilling mellom kvinner og menn skal ha framgang, er det viktig å få jenter til å velge flere ulike utdanningsveier og det er viktig å få gutter til å velge utdanningsveier som i dag domineres av jenter.
SV vil i perioden 2003 - 2007 arbeide for:
støtte tiltak som tar sikte på å få både jenter og gutter til å velge utradisjonelle utdanningsveier
Lærebøker på bokmål og nynorsk
Mange linjer i den videregående skolen mangler i dag lærebøker. Det er ofte mangel på lærebøker på nynorsk.
SV vil i perioden 2003 - 2007 arbeide for:
øke ressursene til lærebøker slik at alle fag sikres lærebøker
styrke arbeidet med å utgi lærebøker på begge målformene
Internasjonalisering
Kontakten på tvers av landegrensene øker. Det blir viktigere og viktigere med gode språkkunnskaper. Ungdom i Rogaland har generelt mindre språkundervisning enn ungdom i andre deler av landet.
SV vil i perioden 2003 - 2007 arbeide for:
tiltak som tar sikte på å styrke språkundervisningen.
tiltak som gir elever og lærere muligheter for studieopphold i andre land
bedre muligheter for utenlandske elever til studieopphold i Rogalandsskolene
En skole som tar elevene på alvor
Skolen er elevens arbeidsplass, og det er derfor naturlig at de skal være med å bestemme hva, hvor og hvordan ting skal læres. Elevene skal drives fram av lærelyst, ikke av karakterjag.
SV vil i perioden 2003 - 2007 arbeide for:
at det ved enkelte skoler utvikles alternative styringsmodeller der elevenes medinnflytelse økes
at elevtallet i klassene ikke overstiger 27 i almene studieretninger og 12 i yrkesfaglige studieretninger
Skolen og lokalmiljøet
Det er viktig at det utdanningstilbudet som den videregående skolen i Rogaland tilbyr sine elever, passer overens med det allsidige næringslivet vi har i fylket. Ikke minst er det viktig med utdanning innen oljevirksomheten, næringsmiddelindustrien og jordbruket.
SV vil i perioden 2003 - 2007 arbeide for:
samarbeidet mellom arbeidslivet og den videregående skolen øker. I dette samarbeidet må fagbevegelsen trekkes mer aktivt inn
den videregående skolen kan fungere som et ressurssenter for det lokale samfunnsliv når dette ikke går ut over skolens primæroppgave
Folkehøyskolen og voksenopplæringen
Læring foregår gjennom hele livet. EVU reformen må videreføres som et felles kunnskapløft. Dette innebærer at finansiering av voksnes livsopphold under utdanning må sikres. Det er også viktig at ulike trygde- og støtteordninger samordnes slik at voksne som ønsker videre utdanning ikke straffes økonomisk.
SV vil i perioden 2003 - 2007 arbeide for:
støtte folkehøyskolene som et pedagogisk alternativ uten sentralt fastlagt pensum og uten karakterer.
å øke midlene til voksenopplæringen
at voksne som har lovfestet rett til gratis videregående utdanning skal få tilbud om vurdering og tilrettelagt undervisning fortløpende
Høyere utdanning og forskning
SV vil arbeide for et bedre faglig nivå og et bedre studietilbud ved høgskolene i Rogaland. En bedre studiekvalitet ved institusjonene vil ha stor betydning for hele fylket.
SV vil i perioden 2003 - 2007 arbeide for:
at Høgskolen i Stavanger blir tilført økte ressurser, slik at institusjonen får anledning til å utvikle seg til et universitet
tiltak for å utnytte det store potensialet som ligger i de ulike kunstinstitusjonene i fylket til å styrke kunstfagene. Dette innebærer bl.a. høgere utdanning i dans
utbygging av Ullandhaugområdet for å møte økt rombehov
å bedre forholdene for studentene, blant annet gjennom om økt studiekvalitet, bolig- og barnehagetilbud
mer forskningsmidler til fylket
tiltak som øker kvaliteten på studietilbudet i nordfylket
Forebyggende helsearbeid
fylkeskommunen skal i samarbeid med kommunene bedre helsetjenesten i de videregående skolene
helsetjenesten i videregående skole skal tilby prevensjonsveiledning
fylkeskommunen skal ta delansvar for informasjon om rusproblemer
bedre arbeidsmiljø for lærere og elever, spesielt inneklima på skolene
·
Internasjonalt arbeide / solidaritet
SV vil arbeide for å styrke fylkeskommunens internasjonale engasjement. Dette skal skje gjennom å utvikle etablerte kontakter, men SV ønsker og å prioritere arbeidet i Øst-Europa og i utviklingsland. Sentrale samarbeidsområder er utdanning, kultur, næringsliv, helse, miljø og demokratiutvikling. Kontakten skal foregå på politisk og institusjonelt/administrativt nivå. Målet er å opprette gjensidige vennskaps- og samarbeidsavtaler.
SV vil prioritere arbeidet med å avdekke og synliggjøre de negative konsekvensene av EØS-avtalen. Målet må være å reise en folkelig motstand mot en avtale som binder oss til EUs konkurranseøkonomi, slik at EØS-avtalen kan erstattes med en frihandelsavtale.
SV vil ta opp situasjonen for flyktninger og innvandrere i alle sammenhenger der det er mulig, og vil arbeide for en best mulig politikk på dette området i Rogaland. SV vil arbeide for at de andre partiene på Fylkestinget støtter en slik politikk.
Praktisk politikk
SV vil i perioden 2003 - 2007 arbeide for:
· å bidra til at internasjonal solidaritet og FN-engasjement er et tema i den offentlige debatten
· å synliggjøre effektene av EØS-avtalen for innbyggerne i Rogaland
· at forholdene legges mest mulig til rette for mottak av flyktinger i fylket
· at flyktninger og innvandrere får gode muligheter for integrering i samfunnet, både i forhold til utdanning og arbeidsliv
· at det legges til rette for at videregående skole, foreninger og lag får mulighet til å etablere og utvikle samarbeidsprosjekt i regioner i 3. verden
