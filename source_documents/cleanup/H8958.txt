
2.2.2005
Sp
Uttalelse vedtatt av sentralstyret i Senterpartiet 2. februar 2005
SENTERPARTIET AVVISER EVIGVARENDE KVOTER
Fiskerressursene tilhører folket i felleskap. En enstemmig næringskomité i Stortinget fastslo dette under behandlingen av Inst. O nr. 55 (1998-1999):
"Komiteen vil påpeke at fiskeressursene tilhører det norske folk, i fellesskap. Det er derfor i utgangspunktet ingen enkeltpersoner eller enkeltselskaper som kan gis evigvarende eksklusive rettigheter til vederlagsfritt å høste av og tjene på disse ressursene, mens andre stenges ut fra å tjene på fisket."
Regjeringen vil nå - i strid med Stortingets klare intensjoner - fjerne tidsavgreningen på kvotene og gjøre de evigvarende. Det er fullstendig uakseptabelt for Senterpartiet. Ingen enkeltpersoner eller enkeltselskaper kan gies evigvarende eksklusive rettigheter til vederlagsfritt høste av disse ressursene mens andre stenges ute fra å delta i fisket.
I praksis vil regjeringen med forslaget gi folks og samfunnets felleseie til noen få private aktører. Gratis. Det tilsvarer at regjeringen skulle gi bort olje- og gassressursene til noen få private aktører på evig tid, eller dele ut vannkraften gratis inn i evigheten.
Evigvarende kvoter er uakseptabelt av flere grunner. Dette er en fundamental omlegging av hvordan vi forvalter eierskapet til våre mest sentrale naturressurser - til beste for fellesskapet. For det andre vil omleggingen være så kostnadsdrivende at det blir svært vanskelig for unge fiskere å komme inn i yrket.
Senterpartiet krever at forslaget om å gjøre kvotene evigvarende kommer til behandling i Stortinget. Beslutningsgrunnlaget for Stortingets behandling må omfatte en konsekvensanalyse av virkningene ved den foreslåtte endringen.
Dersom regjeringen presser gjennom forslaget vil saken være den første Senterpartiet vil reversere i en sentrum - venstre regjering.
