
20.02.03
Gunhild Øyangen
Vil ha åpen debatt om WTO-forhandlingene
Gunhild Øyangen (Ap) uttrykte bekymring over konsekvensene av de pågående WTO-forhandlingene da Stortinget debatterte utenriksministerens utenrikspolitiske redegjørelse.
- Sjefsforhandler for landbruk, Stuart Harbinson, har lagt fram et forslag som har sendt rystelser inn i norsk landbrukssektor, men også i "det gamle Europa" for øvrig. Gitt de store konsekvenser WTO-forhandlingene kan få for distriktene og landbruket i Norge, ønsker Arbeiderpartiet at vi senere kan få diskutere WTO i et åpent Storting, sa hun.
Øyangen viste til at Doha-runden først og fremst dreier seg om å sikre utviklingslandenes interesser. Det er derfor viktig å bli kvitt dumping av matvarer som virker ødeleggende for de fattige landenes egen produksjon. - Alt tyder på at trykket på de europeiske landene fra resten av verden som ønsker friere handel, vil føre til store forandringer. Det er og blir EUs håndtering av Doha-runden som blir avgjørende for oss på dette feltet. Det er også her våre mest troverdige samarbeidspartnere finnes, sa hun.
Øyangen påpekte at Norge sammen med Finland har spesielle problemer i våre nordområder med vanskelig klima for jordbruksproduksjon, og en sårbar bosetting. - Stuart Harbinson i WTO har så langt ikke lagt inn forslag som tilfredsstiller EUs og Norges krav om non-trade concerns, som bl.a. dekker bygdeutvikling, miljøstøtte, trygg mat, og dyrevelferd. Forslaget som er lagt på bordet så langt, er en trussel mot det marginale jordbruk i Norge og Finland, hvor produksjonen på ingen måte truer verdenshandelen.
- Samarbeider regjerinegn med EU slik at vi sammen med en tung og innflytelsesrik organisasjon kan øve innflytelse på sluttresultatet, eller konsentrerer Regjeringen sine krefter på et samarbeid med Sveits og Korea, spurte Gunhild Øyangen.
