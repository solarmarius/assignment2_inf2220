
5. november 1999
KrF-leiar Valgerd Svarstad Haugland sin landsstyretale:
- Størst gjennomslag ved å stå saman med dei andre sentrumspartia
-Sentrum gjekk saman for å danna regjering og vi har styrka samhaldet gjennom disse to åra. Gjennom forhandlingane på Voksenåsen og åra i regjeringsposisjon er det blitt meisla ut så mykje god sentrumspolitikk at det er eit godt grunnlag å byggja vidare på. Størst mogeleg gjennomslag for KrF sin politikk får vi i regjeringsposisjon. Størst mogeleg gjennomslag for KrF sin politikk får vi ved å stå saman med dei andre sentrumspartia, sa Svarstad Haugland i sin tale til KrF sitt landsstyre.
I sin tale opplyste ho også at Regjeringa i dag har oppnevnt eit nytt offentlig utvalsom skal utgreie tiltak for å redusere det kommersielle presset overfor born og unge:
-Det er tankevekkjande at 3 av 4 norske tenåringsjenter oppgir shopping som sin viktigaste hobby. Utvalet skal beskrive trekk ved utviklinga når det gjeld kjøpspepresset mot born og unge og vurdera verknaden av det kommersielle presset. Utvalet skal og fokusere på korleis denne utviklinga påverkar haldningane hos jenter og gutar til kjønn, kropp og utsjånad og til likestilling mellom kjønna, sa KrF leiaren.
Feminismedebatt
-Eg helsar velkommen den fornya interessa for likestilling of feminisme. Men saknar noko av det som prega feminismen på 70- og 80-talet: solidariteten, jaget etter å finna kollektive løysingar og styrken i å finna saman og stå saman på tvers av parti og organisasjonar, uavhengig av utdanning, yrke og sosial bakgrunn. Kristeleg Folkeparti må delta og bidra i den feminismedebatt som no har vakse fram. Den vil ha noko seia for vår politiske tenkning og våre politiske løysingar. Vi ønskjer eit samfunn der det er godt å vera kvinne, godt å vera mann.
Tidleg ultralyd og abort
-Eg meiner vi skal vera veldig på vakt for prosjekt som kan virka sorterande. Vi kan ikkje akseptera ei systematisk leiting etter "utviklingsavvik" og at det skal vera avgjerande for om bornet skal få leva. Det er ei gradering av menneskeverdet, og det er heilt på tvers av menneskesynet vårt. Når det oppstår slike dømer er det mange som stiller spørsmål knytt til dei etiske sidane. Desse sakene aktualiserer og spørsmål knytt til abortlova. Med forbetra teknologi vil dagens lov fungere som ei sorteringslov. Skal foreldra kunne velje kva slags born dei vil ha?
