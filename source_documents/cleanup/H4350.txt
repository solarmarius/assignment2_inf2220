
onsdag 4. oktober 2000 15:24:17
Venstre om statsbudsjettet:
- Nye spikre i kisten for Bergens-miljøet
Regjeringen har i løpet av én uke fjernet alt håp om at Arbeiderpartiet vil bidra til å løse Bergens trafikk- og miljøproblemer. Nasjonal Transportplan inneholdt ingen satsing på bybane eller andre kollektivtiltak, og nå kommer statsbudsjettet med nye spikre i kisten for Bergens-miljøet. - Budsjettet vil gi dyrere og dårligere kollektivtilbud, og bryter tidligere vedtak om 45 mill kr til investeringer i miljøtiltak i Bergen sentrum.
Dette sier Venstres May Britt Vihovde i en kommentar til Regjeringens forslag til statsbudsjett.
Det ligger ikke inne noen forslag om styrking av kollektivtrafikken i Bergen og Hordaland. Derimot vil forslaget om moms på kollektivtransport svekke kollektivtilbudet både i by og distrikter. Det samme vil den såkalte konjunkturavgiften, som i praksis er en ekstraskatt på halvannen prosent til alle bedrifter uansett driftsresultat og bransje.
- Jeg reagerer spesielt kraftig på at Regjeringen bryter tidligere vedtak om å tilbakeføre 45 millioner kroner til miljø- og trafikksikringstiltak i Bergen sentrum. Det ser for meg ut til at Ap-regjeringen fører en helt konsekvent politikk for et enda dyrere og dårligere kollektivtilbud i Bergen, sier May Britt Vihovde. Det er uaktuelt for Venstre å støtte et statsbudsjett med så dårlig miljøprofil som dette.
