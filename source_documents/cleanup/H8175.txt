
4.3.2004
Brev fra byråder i Bergen til utlendingsdirektoratet med kopi til kommunalministeren og justisministeren
Gi amnesti til asylbarna
Gi amnesti til barn som har sittet mer enn 3 år i asylmottakI forbindelse med et spørsmål stilt av lederen i komité for oppvekst, i bystyret i Bergen, har undertegnede byråder søkt å sette seg grundig inn i livssituasjonen til de mange asylbarna i Bergen som over lengre tid har vært i asylmottak. Totalt sett befinner det seg, etter det vi har fått opplyst, til sammen 62 barn i Norge som har sittet i asylmottak i mer en 3 år. Mange av disse barna har vært i mottak i opp til 5 år etter at de kom til Norge. I Bergen er det for tiden 22 asylbarn i denne gruppen som venter på avklaring av spørsmålet om de får permanent opphold i Norge.Vedlagt følger et opprop som samtlige partier i Bergen bystyre har sluttet seg til med unntak av FrP. Fra Pensjonistpartiet er det kun representanten Stein Husebø som har sluttet seg til oppropet. På bakgrunn av dette tverrpolitiske initiativet ber vi om at UDI ser på sakene til asylbarna, gir dem amnesti og innvilger dem opphold på humanitært grunnlag i tråd med barnekonvensjonen og norsk lov. Oppropet er blitt til i felleskap med lederen i oppvekstkomiteen og underskriverne av dette brevet som har ansvar for saksområdene som i særlig grad berører livssituasjonen til asylbarna.
For oss er det viktig å presisere at anmodningen om å gi amnesti er knyttet til asylbarna. For oss handler dette om barns rett til omsorg, helse, og beskyttelse i henhold til barnekonvensjonen som er en del av norsk lov og om mulighetene til å få en trygg og god oppvekst. I dag er disse asylbarnas tilværelse preget av trygghet men av psykiske lidelser og frykt. Vi har sett inn i øynene til flere av disse barna. Dere som behandler søknadene har en mulighet til å gjøre noe for menneskeligheten. Vi ber dere om å se på disse sakene på ny. Avtal gjerne et møte med organisasjonen til asylbarna Soho før en avgjørelse fattes.
Med vennlig hilsen
Trude Drevland, Hans-Carl Tveit, Helsebyråd (H) Oppvekstbyråd (V)
Kopi: Det kgl. Kommunal- og regionaldepartement v/ Statsråd Erna Solberg Det kg. Justis- og politidepartement v/ Odd Einar Dørum Leder for bystyrets oppvekstkomte Oddny Miljeteig
Tverrpolitisk opprop etter initiativ fra byråd Hans-Carl Tveit (V), byråd Trude Drevland (H) og leder for bystyrets oppvekstkomite Oddny Miljeteig (SV):
AMNESTI TIL ASYLBARNA
De undertegnede partiene i bystyret i Bergen vil gjerne be om at de barna som har sittet i asylmottak i mer enn 3 år blir gitt amnesti. Dette dreier seg totalt om 62 barn hvor av rundt halvparten befinner seg i Bergen. Asylbarna har vært i Norge mellom 3 og 5 år. Mange av dem har gått fra å være barn til å bli ungdom på asylmottak, mens de yngste ikke vet om noen annen tilværelse enn den på et asylmottak i Norge. Mange av disse barna sliter med psykiske problemer som følge av deres livssituasjon, som er preget av usikkerhet, søvnløshet og frykt. I løpet av den tiden de har vært i Norge har de lært det norske språket og den norske kulturen. De går på vanlige norske skoler, har norske venner og regner Norge for sitt hjemland.
I FN`s barnekonvensjon som er blitt inkorporert i norsk lov er det fire hovedprinsipper. Barn har rett til liv og helse, barn har rett til skolegang og utvikling, barn har rett til deltakelse og innflytelse og barn har rett til omsorg og beskyttelse.
I pressemeldingen fra justisdepartementet angående inkorporeringen i norsk lov ble det skrevet at "innlemmelsen av FNs barnekonvensjon innebærer at konvensjonens bestemmelser vil gå foran annen norsk lov dersom det skulle oppstå konflikt."
Ettersom behandlingstiden nå er kortet ned, vil man etter all sannsynlighet ikke komme opp i situasjoner der mange asylbarn vil ha vært i Norge i en periode på over 3 år i fremtiden. Derfor vil et amnesti være et uproblematisk og meget positivt signal. Sterke menneskelige hensyn taler for at det gis amnesti til disse asylbarna, slik at de kan innvilges opphold i Norge. Det handler om nestekjærlighet, medmenneskelighet og anstendighet.
Følgende partier i Bergen bystyre slutter seg til oppropet:
Høyre
Arbeiderpartiet
Sosialistisk Venstreparti
Kristelig Folkeparti
Rød Valgallianse
Venstre
Senterpartiet
representanten Stein Husebø fra Pensjonistpartiet
