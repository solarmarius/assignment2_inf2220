
onsdag 5. februar 1997 11:59:05
Venstre støtter professor-forslag om uavhengig gensenter:
- Vi trenger et nasjonalt genforskningssenter
- Norge trenger nå et nasjonalt kompetansesenter for genteknologi, som er uavhengig av nærings - og kommersielle interesser. Genmodifisering av bl. a mat er et område i rivende utvikling. Vi trenger en bedre oversikt over konsekvensene av denne teknikken. Det har vi ikke i dag, sier Venstres nestleder Guro Fjellanger.
Hun legger vekt på at «føre var» prinsippet må legges til grunn når det gjelder genmanipulering, og peker spesielt på at vi ikke fullt ut kjenner konsekvensene av å sette organismer ut i naturen.
Venstre mener det nå er viktig å styrke forbrukernes rett til å vite om genmodifisert mat.
- Stortingets enstemmige vedtak om at all genmat skal merkes må nå bli fulgt opp. Folk må ha rett til å vite om bl.a maten de spiser har vært genmodifisert, sier Fjellanger.
Det er grunn til å tro at nakent arvestoff (DNA) som er modifisert (manipulert) kan smitte over fra en organisme til en annen. Fordi det ofte brukes antibiotika-resistente bakterier i forbindelse med modifisering av gener, kan vi risikere at bakterier som ikke reagerer på antibiotika spres i enda større grad enn i dag.
- Dette er ei utvikling vi må få under kontroll. Et nasjonalt og uavhengig forskningsenter vil kunne gi oss den kunnskapen vi trenger, sier Venstres nestleder.
Oslo 04.02.97
