
Dato: 19. august 2004
FrPs forsvarspolitiske talsmann Per Ove Width (FrP)
- Forsvarsministeren bør vurdere sin stilling
- Det er en skandale at landet nå i praksis er uten et operativt sjøforsvar. Det er i tillegg forstemmende at landets forsvarsminister ikke ser dette og har meddelt at hun ikke "har tid" til å komme til høring i forsvarskomiteen om saken før om et par uker. Det sier FrPs forsvarspolitiske talsmann Per Ove Width.
- Dette vitner i tillegg om at hun ikke er i nærheten av å innse hva det betyr for landets
sikkerhet at 20 av Sjøforsvarets fartøy umiddelbart kommanderes til kai ut året som følge av
innsparinger på budsjettet.
Bakgrunn
Det var tidligere denne det ble det kjent at 20 av Sjøforsvarets fartøy umiddelbart kommanderes til kai ut året. Ifølge en pressemelding fra Sjøforsvaret betyr dette nesten fullstendig stans i all aktivitet. All seiling i forsvarets regi vil eksempelvis umiddelbart stanse opp. Bare aktiviteter som er knyttet til NATO-forpliktelser og annen internasjonal tjeneste vil opprettholdes. Som følge av dette gav Width klart uttrykk for at han mente at situasjonen var så alvorlig at han ville be om at forsvarskomiteens leder, Marit Nybakk, umiddelbart innkaller forsvarsminister Kristin Krohn Devold til hastemøte.
I dag har Width blitt orientert om at forsvarsministeren har gitt beskjed om at hun ikke har tid til et slikt møte før i uke 36 (3008 - 0709). Dette kaller Width "skandaløst".
-Bør vurdere sin stilling
- At landets forsvarsminister med dette viser at hun tydeligvis mener at det er helt greit at landet, som følge av budsjettvedtaket mellom Regjeringen og Ap, i realiteten er uten et operativt sjøforsvar ut året er helt håpløst. I praksis betyr jo dette at Krohn Devold synes det er helt ok at store deler av kysten ligger åpen i en tid hvor blant annet terrorismen brer om seg i verden.
- Med tanke på at Krohn Devold også flere ganger tidligere i sin tid som forsvarsminister har hatt trøbbel med å håndtere aktuelle saker på en god måte mener jeg at hennes tabbekvote nå bør være brukt opp. Hun bør med andre ord vurdere sin stilling, avslutter Width.
