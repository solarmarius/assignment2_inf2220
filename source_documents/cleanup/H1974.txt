
Tirsdag 19. mai 1992
Stortingsrepresentant Svein Alsaker (KrF) om telefonavslytting:
"VONDT SKAL VONDT FORDRIVE"
I kampen mot et så stort samfunnsonde som narkotika og hardkokte narkotika-forbrytere, må man bare ta konsekvensen av at "vondt skal vondt fordrive". Foruten de positive virkemidlene, er man desverre også nødt til å akseptere hemmelig telefon-avlytting som virkemiddel. Dette slo stortingsrepresentant Svein Alsaker (KrF, Hordaland) fast da Odeltinget behandlet innstillingen fra justiskomiteen om bruk av telefonavlytting i narkotikasaker tirsdag.
Svein Alsaker la vekt på at politiet selv anser slik avlytting som et viktig og nødvending virkemiddel i narkotikaetterforskingen. Adgangen til å bruke det bør derfor sitte langt inne, og være regulert av strenge rettssikkerhetsregler. Disse hensynene er ivaretatt i forslaget, etter Alsakers mening. Han viste til at det er domstolen som skal treffe avgjørelsen i hvert enkelt tilfelle, og minnet om at tradisjonene i norsk strafferett tilsier at retten foretar en fri bevisføring, basert på politiets materiale.
Også når det gjelder adgangen til å bruke "overskuddsinformasjon" mente Alsaker at kravene til rettssikkerhet var ivaretatt så godt som man kan forlange det i situasjoner der man må ty til virkemidler som de fleste har moteforestillinger mot, for å bekjempe det som er mye verre og farligere, konkluderte Svein Alsaker sitt innlegg i avlyttingsdebatten i Odelstinget tirsdag.
