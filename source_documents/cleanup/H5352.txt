
20.11.2001
Innlegg av Torbjørn Jagland på planleggingskonferansen til Oppland Arbeiderparti 17.11.01
Noe å leve for
Folk vil ha noe å fylle livet med, noe å leve for, sa partileder Torbjørn Jagland til Oppland Arbeiderparti lørdag 17.11.01. Rehabiliteringsarbeidet av Arbeiderpartiet er i gang og Jagland begeistret forsamlingen på planleggingskonferansen med bl.a. å snakke om å skape nye muligheter i distriktene. I arbeidet videre mente Jagland at vi må utrydde fattigdom, skape en trygg verden, og dessuten lytte mer til folk for å fange opp hva de er opptatt av.
Partiet befinner seg i en vanskerlig og alvorlig situasjon. Det må danne utgangspunkt for alt det vi skal gjøre. Vi må bygge en sterkere platform for partiets politikk og organisatoriske utvikling. Jeg tror ikke de som har fått regjeringsmakten nå vil få en lang og god periode.
Men. Vi skal ikke jakte på regjeringsmakt nå, men vi må se hva vi vil bruke denne makta til. Vi vil ikke ha makt for maktas skyld. Vi må bruke tida nå framover til å bygge oss en maktbase. Vi har demokrati fordi ett parti ikke sitter med makta i all tid.
Uventa utvikling internasjonalt
Jeg vil si litt om den internasjonale situasjonen nå. Jeg har vært lenge på partikontoret og i partiledelsen. Veldig mye har skjedd i løpet av den tida. Vi har vært vitne til mange uventa utviklingsspor:
· Berlin-muren falt.
· - 11. september i år.
Peter Brandt - sønn av Willy Brandt - spådde som en av de få at Berlin-muren ville falle. I løpet av ei natt falt den tyske grensen mellom øst og vest. Det som videre har skjedd i ettertid er at både EU og NATO nå utvides østover.
Mange uventa ting vil også skje i de nærmeste årene. EU og Russland vil gå sammen og løse internasjonale saker. Vi ser det nå og vi vil også få se det i framtida. Det er ikke lenger slik at USA bestemmer og agerer alt alene. En eller få makter vil ikke kunne ta utviklinga i sine egne hender lenger. Det vil oppstå sterkere regioner som styrer, slik vi ser det i Europa, i Asia osv. Det vil etter hvert også skje i Afrika.
Regionalisering av verden
Det vil skje en regionalisering av verden slik FNs generalsekretær Kofi Annan har sagt det. Den internasjonale terroren kommer av flere grunner, ikke av fattigdom alene, og heller ikke av islam alene. Denne internasjonale terroren har sitt utspring i Midt-Østen. De arabiske landene har ikke hatt økonomisk eller humanitær utvikling. De har et styre som er byråkratiske og eneveldende. Mange av disse landene er ille ute.
Egypt er en av verdens fattigste land. Disse landene er også kvinneundertrykkende. Kvinnene er satt ut av det økonomiske systemet. De får ikke lov til å jobbe.
Landene har en liten økonomisk overklasse. Landene får ikke ta del i det positive som skjer i den internasjonale økonomiske utviklingen. Problemet i Midt-Østen er et anliggende for hele verden. Det må etableres en egen palestinsk stat. Før det skjer vil det ikke bli slutt på den internasjonale terroren. Det internasjonale samfunnet må nå ta og sørge for at dette skjer. Den internasjonale terroren søker ly i land uten lover, med sterkt styre, og med fattigdom. Bare se på hva som skjedde i Sierra Leone. Lederne i disse landene styrer i samarbeid med den internasjonale terroren. De holder seg oppe ved hjelp av dem.
FN må inn og bygge opp de sosiale institusjonene, skolene, osv. i disse landene. Det må bygges opp en bred koalisjon i landene for å få dem på fote igjen. I Afghanistan måtte en først inn med militære styrker for å få til en annen utvikling her. Hvis ikke blir etter hvert alle rammet av terroren.
Potensiale for konflikter i Asia
Afghanistan ligger jo i Asia. Det er et stort potensiale for konflikter i Asia. Vi har 4 millioner Afghanske flyktninger, og 1 millioner av dem bare i Iran. Dette er mennesker på flukt fra undertrykking og krig. De største vannførende elvene kommer ned fra Himalaya. Isen her er i ferd med å smelte og føre til at store områder oversvømmes. Det vil igjen føre til millioner av flyktninger fra Asia.
Alvorlig tilbakeslag for partiet
Jeg vil så gå over til partiets situasjon etter valget. Vi i partiledelsen tar dette alvorlig. Det siste valget var et alvorlig tilbakeslag. Det skjer nesten aldri at et parti går tilbake med rundt 10 prosent. Det er aldri enkelt å gjennomføre en stor skattereform rett før et valg. Det er aldri noe å tjene på det. Jeg oppholder meg som dere vet i Risør nesten hele sommeren. Der fikk jeg erfare, og vi så det i valget, at skatt på småbåtplasser fra 1. juli i et valgår ikke fører til at folk strømmer til valglokalene. Vi så at folk på grunn av høye strømregninger måtte avlyse bestilte sydenferier. De store reformene i offentlig sektor fører ikke til at folk strømmer til valglokalene.
Hva skjer i næringslivet
- Hva skjer i hele vårt næringsliv om dagen, og hvorfor er ingen villig til å gripe inn? Hvis noen på 60-tallet sa at om noen tiår skulle den tidligere lederen for ungkommunistene i Sovjetunionen komme til Norge og kjøpe opp halvparten av Kværner, den bedriften min far hadde jobbet på i en mannsalder, så ville de sagt at han som sa det var gal. Nå har det skjedd.
Arbeiderpartiet mistet forfeste blant de med middels- og lave inntekter. Vi må gripe grundig fatt i dette problemet. Kommunevalget om to år må bli bra.
Ny maktbase må bygges
Så blir det neste stortingsvalget. Organisasjonsmessig og politisk må vi bygge opp vår maktbase. På 90-tallet styrte Arbeiderpartiet ved hjelp av partene i arbeidslivet. Da var den store oppgaven å redusere arbeidsledigheten.
Dette var maktgrunnlaget for Arbeiderpartiet i disse årene. Partiet hadde jo ikke flertall på Stortinget. Nå når økonomien igjen var god, kom de andre partiene tilbake og fremmet kollosale overbud. Da sprakk det for oss. Vårt maktgrunnlag forsvant. Midt i valgperioden kom vi tilbake i regjeringsposisjon igjen, men situasjonen på Stortinget var jo ikke forandret siden valget i 1997. Markedsliberalismen har overtatt i økonomien. Vi må danne grunnlaget for å føre en solidaritetspolitikk på Stortinget og utenfor. Arbeiderpartiet må bli mer åpne overfor samfunnet.
Mer samfunnskritikk
Ungdommen er interessert i politikk, det så jeg jo i valgkampen på de skolemøtene jeg var. Men, vi må mer ut til dem. Vi må også se på det faglig/politiske samarbeidet. Men vi må ikke stenge andre grupper ute. Vi må bli mer samfunnskritiske i alle deler av vår organisasjon.
- Hvordan har vi klart å komme på defensiven i vår utdanningspolitikk? Vår politikk har jo ført til at aldri har så mange som nå vært under utdanning. Det er jo vi som har bygget ut det gode utdanningssystemet vi har i dag. Se på de yrkesfaglige studieretningene. Her faller mange ifra på grunn av for mye teori. Vi fikk tilbakemeldinger om dette, men vi gjorde ingen ting med det. Andre partiet har tatt på seg den samfunnskritiske rollen som vi i Arbeiderpartiet burde hatt. Vi må se på vår identitet og ståsted i samfunnet. Vi skal være et parti for folk med normale og lavest inntekter. Det viste seg jo at det var nettopp i disse gruppene vi tapte ved valget. De voksende gruppene er de som arbeider i serviceyrkene i offentlig sektor, og ikke i it-bransjen. Det må være en felles oppgave for hele bevegelsen å se på hvordan vi kan gjenvinne fotfeste.
Kampen for sosial rettferdighet er kjernen i vår sosialdemokratiske politikk/ideologi. Det gjelder både lokalt og internasjonalt. Se på alle de ubalansene som har oppstått i det norske samfunn.
Distrikt - byer.
Europas rike onkel
Vi må igjen industrialisere distriktene. Vi må bearbeide de naturressursene vi har. Vi må bearbeide landbruksproduktene våre. Vi må selge kvalitetsmat. Innenfor fiskeriene eksporterer vi industriarbeidslasser til kontinentet p.g.a. av våre avtaler med EU. Det samme skjer med gassen, vi fører den i rør til Europa. Vi må ta statens ressurser i bruk her i landet. Vi er jo Europas rike onkel. I Sverige har de Wallenberg. Wallenberg i Norge er jo Staten. Vi må gjenvinne balansen mellom byene og distriktene. Vi må gjøre noe med balansen mellom fattige og rike i Norge. Forskjellene har økt, og det har oppstått nyfattigdom. Folk sier at de ikke får den hjelpen de har krav på fra det offentlige systemet. Vi må gå igjennom rusproblematikken.
Skolehelsetjenesten ble bygd opp under helsedirektør Karl Evang. I vårt rike samfunn har vi dårligere skolehelsetjeneste enn når jeg vokste opp. Vi må ha en skolehelsetjeneste som kan gripe fatt i de som har problemer. Boligpolitikken er et annet område hvor det er ubalanse og hvor vi har problemer. Det er skyhøye priser for å skaffe seg ei leilighet. Dette klarer ikke ungdommen. Det er en ubalanse i arbeidslivet mellom de som har jobb og de som er utenfor arbeidslivet. I dag er det flere uføretrygdede enn de som arbeider i industrien. Arbeiderpartiet må tilbake til arbeidslivet og gjenvinne sin plass der.
Noe å leve for
Arbeiderpartiet må ha et klart program for alle disse sakene jeg her har nevnt. - Hva søker folk etter, hva er trendene i dag? Flere vil ha økologisk produsert mat. Folk ønsker å ta vare på seg selv og sin kropp. Jeg åpnet i valgkampen det nye SATS treningssenteret i Øvre Eiker. Vi så at de i løpet av en dag i Øvre Eiker fikk 800 nye medlemmer. Det er flere personer enn det som partiet har i hele Eiker. Folk ønsker å dele opplevelser gjennom kultur og opplevelser.Folk vil ha noe å leve for.
Velværesamfunnet.
Folk vil ha noe å fylle livet med, noe å leve for. Sosialdemokratiet har vært trygghet og frihet. Den grunnleggende oppgaven er å skape trygghet for folk. Vi må utrydde fattigdom i hele verden.
