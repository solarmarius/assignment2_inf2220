
6. desember 1999
Grethe Fossli
Etterlyser gjennomgang av Redningshelikoptertjenesten
- Det haster med å få til en skikkelig gjennomgang av Redningshelikoptertjenesten. Det er nå fire år siden den offentlige utredningen om Redningshelikoptertjenesten (NOU 1997:3) ble overlevert Justisdepartementet, og ennå har vi ikke sett noe til den varslede stortingsmeldingen. Det sa Grethe Fossli i dagens stortingsdebatt om forsvarsbudsjettet.
Fossli viste til at forsvarskomiteen i forbindelse med behandlingen av de siste budsjettene har etterlyst stortingsmeldingen, og hun understreket at mange nå begynner å bli utålmodige. Ikke minst har Sleipner-ulykken satt søkelyset på problemet.
- Våre merknader ble skrevet før ulykken med Sleipner, men de erfaringer som er høstet i denne tragedien, må tas med i de vurderinger som skal foretas, understreket Fossli.
- Den offentlige utredningen er etter min mening et godt grunnlag for en stortingsmelding, og det burde ikke være noe problem å få denne fram - med mindre det er debatten om hvilket departement som skal ha ansvaret, som skaper problemer, sa Fossli. Hun ba derfor forsvarsminister Løwer gi justisministeren tilbakemelding om at mange nå venter utålmodig.
