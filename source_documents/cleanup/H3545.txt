
03.11.99
Rolf Reikvam, stortingsrepresentant fra Akershus:
Sosialistisk Venstrepartis Pressetjeneste
Kjeller-saken følges nøye
SV tok i dag opp problemene med radioaktivt utslipp fra Institutt for Energiteknikk, IFE, opp med helseminister Dagfinn Høybråten. På direkte spørsmål svarte helseministeren at han ikke kunne skjønne annet enn at også Norge, i likhet med Sverige, burde kunne holde seg til et null-nivå på utslippene av radioaktivt avfall.
- Dette er positivt, og noe vi vil følge opp når søknaden om utslippstillatelse
foreligger fra IFE, sier Rolf Reikvam fra SV. Ifølge Statens Strålevern har ingen ny søknad om utslipp ennå blitt mottatt fra IFE.
IFE har tillatelse til utslipp av radioaktivt avfall fra Statens Strålevern. Denne utslipps-tillatelsen går ut ved årsskiftet, om to måneder. - Når helseministeren sier at han er åpen for at IFE får pålegg om nullutslipp, er det derfor innlysende at en slik søknad vil bli fullstendig avvist, med krav til IFE om ordninger der utslippene reduseres til null, sier Reikvam.
SV vil følge denne problemstillingen nøye i tiden frem til årsskiftet, og også sette krav til at virksomheten legger null utslipp av radioaktivt avfall til grunn for driften.
