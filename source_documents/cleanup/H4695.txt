
5. juni 2000
Grethe Fossli
Enoksen har dårlig hukommelse
Stortinget behandlet onsdag 31. mai 2000 Stortingsproposisjon nr. 48 om anskaffelse av nye fregatter. Stortingsflertallet går inn for kjøp av fregatter etter avtalen som ble framforhandlet av forsvarsminister Løwer under Bondevik-regjeringen. Arbeiderpartiets forsvarspolitiske talskvinne Grethe Fossli stilte seg i den forbindelse undrende til de siste utspillene fra Senterpartiets leder Odd Roger Enoksen, som vil utsette kjøpet.
Stortinget behandlet i dag Stortingsproposisjon nr. 48 om anskaffelse av nye fregatter. Stortingsflertallet går inn for kjøp av fregatter etter avtalen som ble framforhandlet av forsvarsminister Løwer under Bondevik-regjeringen. Arbeiderpartiets forsvarspolitiske talskvinne Grethe Fossli stilte seg i den forbindelse undrende til de siste utspillene fra Senterpartiets leder Odd Roger Enoksen, som vil utsette kjøpet.
- Det er ganske utrolig at et medlem av Regjeringen Bondevik, en regjering som hadde ansvaret for å forhandle frem avtalen med Bazan, nå et par måneder etter sier følgende:
For meg er det uforståelig at et flertall på Stortinget vil gå til innkjøp av fregatter som mest sannsynlig er dyrere og dårligere enn hva som ellers er å få på markedet. La meg minne Odd Roger Enoksen på at han på det tidspunktet avtalen var ferdigforhandlet, satt han i Regjeringen Bondevik, som Sps leder og en sentral person i regjeringen. Der var han med på å behandle denne saken og anbefale avtalen. I tillegg lurer jeg veldig på hvilke nye opplysninger Enoksen har fått de siste to månedene som gjør at han kan uttale at det finnes billigere og bedre fregatter på markedet, sa Fossli.
Fossli minnet om at Forsvarets nåværende fregatter er 40 år gamle, og at Stortingsproposisjon nr. 65 Om forsvarets investeringer klart beskriver nødvendigheten av å anskaffe nye.
I denne proposisjonen står det blant annet at våre fregatter ivaretar sentrale oppgaver både i fred og ved håndtering av episoder og kriser til sjøs. Men fregattene er fremfor alt fartøyer som skal kunne brukes i krig, først og fremst for å avskrekke og bekjempe undervannsbåter i norske farvann. Samtidig har fregattene en viss evne til forsvar mot også andre fartøyer og fly. ()Siden hovedtyngden av allierte forsterkningsstyrker må komme sjøveien, må vi ha en minimumsevne til å sikre mottaksområder og transportlinjer i Norge.
Fossli understreket at anskaffelsen av nye fregatter vil ha viktige ringvirkninger for norsk industri. Derfor har forsvarskomiteen ved flere anledninger vært opptatt av gjenkjøpsavtaler og muligheter for norske bedrifter til å delta i byggingen av fregattene.
- Gjenkjøpsrammen er på 1000 millioner kroner, og det bør bli spennende arbeidsplasser av et slikt beløp. Ikke bare er det maritime miljøet berørt, men også informasjons-, kommunikasjons- og medisinsk teknologi er områder som vil omfattes av gjenkjøpsavtaler.
Det har vært Stortingets oppfatning hele tiden mens vi gjennom flere proposisjoner og meldinger har vært i befatning med fregattene, at gjenkjøp er viktig, og at gjenkjøp ikke bare skal komme forsvarsindustrien i Norge til gode, men gi norsk industri mulighet til kompetansebygging og utvikling, sa Fossli.
- Den siste tiden har vi erfart at mange bedrifter, både store, små og mellomstore nå står i startgropa for å starte arbeidet, enten som delleverandører eller som resultater av gjenkjøpet.
De går en spennende fremtid i møte, var Grethe Fosslis klare oppfatning.
