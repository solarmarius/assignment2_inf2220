
16.7.2004
Olaf Thommessen
En ærlig dør til Norge
Den eneste måten mennesker fra den fattige verden kan komme inn til Norge på er å søke asyl. Derfor har vi sett at en rekke mennesker har løyet på seg et asylbehov som ikke har vært reelt. -Disse har opptatt verdifull plass og ressurser, og har medført at mange asylsøkere har blitt stigmatisert som lykkejegere, sier Venstres nestleder Olaf Thommessen.
I en verden med enorme forskjeller er folkevandringer naturlig. Det skulle det bare mangle om ikke mennesker for å skape en bedre hverdag for seg selv og sine, flytter på seg. Venstres innvandringspolitikk baseres derfor på to hovedpilarer: retten til å søke asyl og arbeidsinnvandring. -Sammen vil en human flyktninge- og asylpolitikk og åpning for arbeidsinnvandring skape en ærlig dør til Norge, sier Thommessen.
I dag er det et missforhold mellom de to pilarene ved at det i stor grad er stengt for arbeidsinnvandring til Norge. Samtidig har mange kommet inn gjennom opphold på humanitært grunnlag og familieforening. Dette kan ha medført en overvekt av innvandrere som trenger samfunnets hjelp. Det bør tilstrebes en bedre balanse mellom disse to gruppene. -Denne skjevheten i innvandringsmønsteret til Norge vil Venstre rette opp ved å åpne for arbeidsinnvandring, avslutter Thommessen.
