
07.02.92 - 09.02.92
LO-skolen, Sørmarka
LANDSSTYREMØTE 7/2-92
Møtet behandlet følgende saker:
1. Organisasjonsutviklingen, innledning ved Thorbjørn Jagland.
2. Landsmøtet 1992, innkalling, dagsorden og fordeling av representanter på fylkespartiene, Thorbjørn Jagland redegjorde.
3. Den politiske situasjon/Arbeidet med nytt partiprogram, innledning ved Gro Harlem Brundtland.
Landsstyret vedtok en uttalelse om:
"Sosialdemokrati i 1990-årene"
Sosialdemokrati i 1990-årene krever felles ansvar for å oppnå arbeid for alle, kompetanseheving, økt livskvalitet og en bærekraftig utvikling.
Arbeiderpartiet vil bruke 90-årene til å gjenreise en politikk for rettferdig fordeling og snu utviklingen bort fra et hardere samfunn. Bare en sterk og samlet arbeiderbevegelse kan virkeliggjøre en slik politikk. Derfor går landsstyret inn for et forsterket fagligpolitisk samarbeid.
Arbeiderpartiet tar regjeringsansvar i en vanskelig tid for landet. Det borgerlige stortingsflertallet er fortsatt ikke i stand til å danne en flertallsregjering. Likevel vises det liten vilje til helhetlig samfunnsansvar fra andre partier.
Arbeid for alle
Kampen mot den altfor høye arbeidsledigheten er fortsatt jobb nummer en for Arbeiderpartiet. Den systematiske politikken for økonomisk balanse, næringsutvikling og en sterk offentlig sektor skal fortsette. Dette gjelder også politikken for økt forskning, utvikling og videreforedling av norske naturressurser. Landsstyret støtter regjeringens offensive satsing for økt verdiskapning og for å skape flere arbeidsplasser. Statsbudsjettet for 1992 legger opp til økt virksomhet både i privat og offentlig sektor. Resultatene av denne politikken må vurderes fortløpende. Behovet for ytterligere tiltak fra regjeringens side må vurderes i revidert nasjonalbudsjett seinere i år.
Norsk næringspolitikk må bygge på målet om en bærekraftig utvikling. Både økonomiske virkemidler, reguleringer og forskningsinnsats er nødvendig for å sikre dette. Norge må bidra til å drive fram disse virkemidlene, men internasjonal samordning er nødvendig slik at politikken ikke slår urimelig ut for norske bedrifter og arbeidsplasser.
Utdanning
Vi lever i en tid med raske samfunnsendringer. Den teknologiske utviklingen stiller nye krav til omstilling, men gir også nye muligheter. Derfor blir satsing på utdanning for alle viktigere enn før. Ikke bare utdanning gjennom skolesystemet blir viktig, men like mye i arbeidslivet. Vi må virkeliggjøre målet om livslang læring. I tida som kommer vil Arbeiderpartiet sterkere prioritere utdanning på alle nivåer. Gjennom arbeidet med nytt partiprogram planlegger Arbeiderpartiet reformer på dette området.
EØS
Fordi den økonomiske internasjonaliseringer bryter ned nasjonale grenser, blir internasjonalt samarbeid viktigere. Det er avgjørende for Norge at det oppnås enighet om EØS-avtalen, slik at det ikke oppstår nye grenser for norsk næringsliv når EFs indre marked trer i kraft 1. januar 1993. Landsstyret presiserer at tidsplanen for behandling av Norges tilknytning til europeisk samarbeid ligger fast.
Arbeiderpartiets landsmøte i november 1992 vil konkludere på dette området.
Distriktspolitikken
I debatten om EØS og GATT er det reist tvil om den framtidige distriktspolitikken. Arbeiderpartiet ser fortsatt en nasjonal distriktspolitikk med aktive virkemidler som grunnleggende for å sikre bosetting, næringsutvikling, kultur og livskvalitet i ulike deler av landet. 90-årenes samfunnsendringer stiller likevel krav til videreutvikling og nytenkning også i distriktspolitikken.
Landsstyret støtter regjeringens arbeid med å oppnå en GATT-avtale. En slik avtale kan sikre Norges næringsgrunnlag og gi større internasjonal rettferdighet ved at u-landene får større delaktighet i verdenshandelen. Norge, som lite land med åpen økonomi, er mer enn de fleste andre land avhengig av regler for verdenshandelen som blant annet sikrer oss mot urettferdige dumpinganklager. Det forutsettes at regjeringen i arbeidet for en GATT-avtale arbeider for å sikre regler som kan opprettholde et livskraftig landbruk også i framtida.
Fiskeriene
Fiskerinæringen er en viktig vekstnæring for Norge. Kystfiskeriene er likevel preget av uro. For kystens befolkning er det viktig å verne om ressursene slik at også kommende generasjoner kan få del i dem. Landsstyret mener derfor at en ut fra dagens grunnlag ikke må øke totalkvotene. Dersom nye vurderinger viser større ressurser enn antatt, må økte kvoter vurderes i 1992. Erkjennelsen av at fiskeressursene er fellesskapets eiendom er nødvendig for å sikre framtidas ressursgrunnlag. Retten til å drive fiske må bygge på bruksrett og ikke på privat eiendomsrett. Landsstyret går derfor mot omsettelige kvoter. For å lette den tyngende gjeldssituasjonen for enkelte, som følge av det usikre fangstgrunnlaget må regjeringen gjennomgå dagens virkemidler for utsettelse av gjeld i statsbankene.
Arbeiderpartiets politikk skal virkeliggjøre målene om frihet, likhet og solidaritet i 90-årenes samfunn. En slik politikk skal videreutvikles gjennom en bred programdebatt de kommende måneder, der hele partiorganisasjonen deltar.
