
Torsdag 9. september 1993
Alder for skolestart:
STORT FLERTALL FOR FORTSATT 7 ÅRS SKOLESTART
Det er stort flertall for at 7 år fremdeles skal være alderen for skolestart i Norge. Det viser en undersøkelse Opinion har foretatt på oppdrag fra Kristelig Folkeparti. 61 prosent av de spurte ønsker fortsatt 7 års skolestart, mens 28 prosent ønsker at 6 år skal være alderen for skolestart. 12 prosent av de spurte svarte "vet ikke". Motstanden mot 6 års skolestart er størst blant kvinner, viser undersøkelsen.
Undersøkelsen er tatt opp i dagene mandag 6. og tirsdag 7. september, og baserer seg på svar fra 1003 personer. Både blant menn og kvinner er det flertall for 7 års skolestart. 53 prosent av mennene ønsker dette, og 69 prosent av kvinnene.
Når det gjelder den politiske spredningen av svarene, viser undersøkelsen at Høyre og RV er de eneste partiene der et flertall ønsker 6 års skolestart. Tallene er henholdsvis 52 og 67 prosent. Blant Arbeiderpartiets velgere ønsker 60 prosent fortsatt 7 års skolestart, mens 27 prosent ønsker 6 års skolestart. Størst oppslutning om 7 års skolestart er det blant KrFs velgere, med 83 prosent.
Den aldersmessige fordelingen av svarene viser at mens 54 prosent av de spurte under 30 år ønsker 7 års skolestart, er andelen økt til 61 prosent for gruppene mellom 30 og 59 år. Blant de over 60 år, mener 66 prosent at barna ikke bør begynne å skolen før de er 7 år.
Blant LO- og YS-organiserte er det stort flertall for 7 års skolestart, mens tallene er svært jevne blant AF-organiserte. Her ønsker 46 prosent 6 års skolestart, mot 44 prosent for 7 år.
Det er også klart flertall for 7 års skolestart i alle utdanningskategorier. Jevnest er tallene for dem med mer enn seks års videreutdannelse. Her ønsker 45 prosent 7 års skolestart, og 43 prosent 6 år.
