
02.06.02
Venstre, Høyre og Kristelig Folkeparti:
Hva skal til for å "avlyse" lov om kvinner i styret?
De tre regjeringspartiene arrangerer tirsdag 4. juni en konferanse for å få frem ulike tiltak som kan øke kvinneandelen i styrer. Målet er å skape en dialog mellom aktuelle parter som NHO, bedriftsstyrer og myndigheter.
Konferansen blir ledet av Jennie Johnsen (Venstre), Afshan Rafiq (Høyre), Dagrun Eriksen (KrF). De tre partiene har samarbeidet om idégrunnlaget og gjennomføringen av konferansen. Partienes parlamentariske ledere står som vertskap.
Norge er avhengig av at vi tar i bruk all den kompentansen vi har. Regjeringen gjorde det i februar klart at de vil lovfeste kvotering til styrer i de største private børsnoterte aksjeselskapene. Loven trer i kraft i 2005. Men næringsminister Ansgar Gabrielsen (H) og likestillingsminister Laila Dåvøy (KrF) åpnet samtidig for at loven ikke vil tre i kraft dersom næringslivet innen 2005 oppfyller sine løfter om å få flere kvinner inn styrer og ledelse.
Konferansen vil kunne bidra til å få frem ulike konkrete tiltak som medfører økt kvinneandel , slik at lov om kvotering ikke trer i kraft. Konferansen bidrar til å legge press på de aktørene med størst muligheter for å få gjennomføre endringer i andelen mellom kvinner og menn i styrer.
Høyesterettsadvokat Ole Lund, administrerende direktør Finn Bergersen i NHO og næringsminister Ansgar Gabrielsen vil hver fra sitt ståsted, holde innlegg om effektive tiltak som kan bidra til å avlyse lov om kvotering. Innleggene etterfølges av et debattpanel bestående av styreleder i Merkantildata Riulf Rustad, styreleder i Telenor Tom Vidar Rygh, styreleder i Likestillingsenteret Liv Rosmer Fisknes, rektor Handelshøyskolen BI Torger Reve, lederutvelger Anne Grethe Solberg, investor Terje Michaelsen og direktør for strategi og forretningsutvikling i Elkem Marianne Johnsen, leder for Likestilling, ledelse og mangfold Marit Hoel. Panelet vil drøfte tiltak og hvordan de kan iverksettes. Publikumsdeltagere kommer fra store deler av ledersjiktet i norsk næringsliv, stortingsrepresentanter, arbeidsgiverorganisasjoner og konsulentselskap.
Selve konferansen vil være lukket for pressen, men de tre arrangørene vil ha en pressekonferanse kl. 1530 samme dag i Stortingets auditorium for å informere om de konkrete tiltak partene har kommet opp med.
