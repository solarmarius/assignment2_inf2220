
Mandag 13. mars 1995
KrF-nestleiar Valgerd Svarstad Haugland i Aukra KrF:
RETT TIL LIV ER MEIR ENN EIN ABORT-DEBATT
-Det er mi personlege meining at dersom grunnlovsforslaget om retten til liv blir vedtatt, må det få konsekvensar for dagens abortlov. Like fullt respekterar eg dei som vil røyste for grunnlovsforslaget, men vil at dagens abortlov skal stå ved lag. Spørsmålet om retten til liv er mykje meir enn ein abortdebatt. Ein grunnlovsfesta rett til liv kan ikkje vere meir kontroversielt enn ein grunnlovsfesta rett til arbeid, slik vi alt har. Eg er difor forundra over at så mange frå Høgre og Arbeidarpartiet ikkje ser desse nyansane. Det sa første nestleiar i Kristeleg Folkeparti, Valgerd Svarstad Haugland, på eit møte i Aukra KrF mandag kveld.
-Debatten går rundt retten til å ta liv ved livets start og slutt. Genteknologien opnar for ei stadig sterkare framheving av det fullkomne når det gjeld synet på mennesket, og gjev oss verkemiddel til å manipulere med skaparverket rundt oss. Slik eg ser det er desse problemstillingane rundt liv og død så viktige at vi bør ha eit klart grunnlovsmessig utgangspunkt når vi skal arbeide med dei, seier Svarstad Haugland.
-Eg kan ikkje forstå anna enn at det må være mogleg å gå inn i ein slik debatt frå to ulike innfallsvinklar, og støtte grunnlovsforslaget om rett til liv ut frå begge desse, sa Valgerd Svarstad Haugland i foredraget sitt. -Debatten om dei eventuelle konsekvensane for abortlova, er ein annan debatt, og den får vi ta i neste omgong. KrF vil også i denne stortingsperioden gjere framlegg om ei endring i abortlova, sa ho.
KrF-nestleiaren sa at ho er skuffa over måten dei andre partia har takla debatten som har kome opp etter at grunnlovsforslaget vart lagt fram.
-Eit såkalt verdikonservativt parti som Høgre har tatt standpunkt imot forslaget. Partileiar Jan Petersen understreka i eit innlegg i Arbeiderbladet før helga at Høgre i sitt prinsipprogram har slått fast at retten til liv er grunnleggjande, og at menneskelivet har ein ukrenkeleg verdi. Då er konklusjonen deira til grunnlovsforslaget ganske underleg.
Arbeidarpartiet er mest opptatt av problema internt i andre parti, slik som i Senterpartiet, i staden for å gå inn i ein prinsippiell og grundig debatt i eige parti. Eg hadde vona at alle partia hadde gått inn i ein prinsippiell debatt. Debatten vidare rundt handsaminga av grunnlovsforslaget må bli meir enn ein skyttargravsdiskusjon for og imot sjølvbestemt abort. Ny teknologi og viten bør føre oss eit steg vidare. Dette er naudsynt om vi skal få ei forsvarleg handsaming av grunnlovsforslaget i Stortinget i morgon, sa Valgerd Svarstad Haugland i Aukra KrF mandag kveld.
Forslaget som skal opp i Stortinget 14. mars, tek sikte på å innføre ein eigen paragraf i Grunnlova til vern om liv og menneskeverd. Forslagsstillarane Kåre Gjønnes (KrF), Anne Enger Lahnstein (Sp) og John Alvheim (Frp) meiner at vern om menneske-livet og personleg fridom er så grunnleggjande prinsipp at dei også bør kome til uttrykk i Grunnlova. (KrF-Press/NPE)
