
7.6.2004
Inger S. Enger , leder i Senterkvinnene , Stortingsrepresentant SP.
Leserinnlegg
RETTFERDIG PENSJON - OGSÅ FOR KVINNER!
Alle ønsker trygghet for egen pensjon, det gjør også kvinnene.
Senterkvinnene venter at det offentlige pensjonssystemet skal føre oss et steg videre i kampen for likestilling, ikke to tilbake.
Det må være et krav at det nye systemet for offentlig alderspensjon bidrar til raskere likestilling mellom kvinner og menn og til at de økonomiske forskjellene ikke øker. Debatten den siste tida tyder på at disse krava støttes av mange.
Dagens system kan bli for kostbart å videreføre. Færre i yrkesaktiv alder, flere pensjonister og reduserte oljeinntekter i framtida gjør at trygdeavgifta må økes mye. Dette ville Pensjonskommisjonen ordne ved å stimulere flere til å arbeide i full jobb, pensjonere færre tidlig , kommisjonen ønsker og at hver kvinne skal føde like mange barn som nå.
Sju av ti kvinner kommer dårligere ut enn i dag med Pensjonskommisjonen sitt forslag. Delvis vil dette skje fordi kvinner er i stort flertall i inntektsintervallet 200 000 til 285 000 kroner der alle vil komme dårligere ut, men også delvis fordi kvinner etter dagens yrkesmønster arbeider mer deltid og i yrker der tidlig avgang er mest vanlig. Et eksempel: En som arbeider i 40 år, 20 år med 283 000 i årslønn og 20 år med halv lønn, vil tape hele 34 000 kroner i årlig alderspensjon!
Med de forutsetningene kommisjonen har lagt til grunn, vil den økonomiske likestillingen mellom kvinner og menn fortsette i sneglefart. Kvinners lønn som andel av mannens lønn vil bare øke fra 66% til 71% fra 2001 til 2050. Dette finner vi oss ikke i lenger!
Likeverdige vilkår for kvinne og mann må være det bærende prinsippet i arbeidet med den nye stortingsmeldinga som skal lages etter Pensjonskommisjonen sitt forslag og etterfølgende innspill. Samtidig må den framtidige reformen medvirke til stabile pensjonsvilkår. En allmenn offentlig alderspensjon er en bærebjelke i vår velferdspolitikk. Endringer i pensjonsordningene må gjøres, men ikke slik at det rammer eller forverrer pensjonen for folk med lav inntekt, deltidsarbeidende, langtidsstudenter eller studenter som starter høyere utdanning i voksen alder.
Det nye pensjonssystemet må likestille kvinne og mann. Derfor må krava være at alle forsikringsselskap skal gi tilbud om kjønnsnøytrale pensjonspremier. Nå er det høyere premier for kvinner siden de antas å leve lenger. I tillegg er premien høyere for eldre arbeidstakere enn for yngre. Vi veit at kostnaden ved å forsikre en arbeidstaker blir tillagt vekt ved tilsetting.
Det må bli gitt fullstendig kompensasjon for bortfall av besteårsregelen.
Dette kan gjøres ved blant annet ved en sterk økning av pensjonspoeng for ulønna omsorgsarbeid for egne barn under skolepliktig alder samt syke, uføre og eldre. Dette håper vi det blir enighet om. Vi håper også det blir støtte for å beregne pensjonspoeng etter visse grenser for tida før 1992, da en begynte å gi omsorgspoeng for pass av egne barn.
Likeså må ektefeller i felles bedrift få anledning til å dele pensjonspoenga som ble opparbeida mellom 1967 og 1986. Mange av disse kvinnene ble minstepensjonister til tross for at de hadde vært yrkesaktive hele livet i butikken, småbedrifta, på verkstedet eller gården som de eide og dreiv sammen med ektefellen. Felles for disse var at de aldri hadde hatt lønna arbeid som ga pensjonspoeng før de fikk lov til å dele inntektene i 1986. Dermed ble også kravet om 40 års opptjeningstid umulig for mange i denne forsømte gruppa. Til nå har reglene vært til hinder for likestilling mellom ektefeller i felles virksomhet når de ble uføretrygda eller pensjonister. Dette må det ordnes opp i ved stortingsbehandlinga av de nye pensjonene. Her handler det om rettferdighet for yrkeskvinner i sjølstendige næringer som ble eid og drevet av begge.
Pensjonsreformen er en så viktig reform for folk flest at de likestillingspolitiske følgene i forslaget må utredes grundig. Dette må regjeringa ta seg god tid til og samtidig justere Pensjonskommisjonens forslag på viktige punkter. Det nye pensjonssystemet bør ikkje behandles i Stortinget før etter neste valg slik at alle kan gi uttrykk for hva de mener i saken.
