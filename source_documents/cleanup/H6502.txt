
06.12.02
Bjarne Håkon Hanssen
Usosialt sosialbudsjett
- Fremskrittspartiet sørger sammen med Regjeringen for at 625 000 pensjonister må betale egenandel på medisiner på blå resept fra nyttår. Til tross for at John Alvheim karakteriserte fjerning av gravferdsstøtten som "smålig, umoralsk og makabert", bortfaller denne ordningen nå med Frps velsignelse, sier sosialpolitisk talsmann Bjarne Håkon Hanssen.
- Budsjettpartnerne går også inn for å redusere stønaden til datautstyr for funksjonshemmede, og de kutter på støtten til barnetilsyn for enslige foreldre. Fremskrittspartiet har lenge skapt inntrykk av at de vil styrke behandlingen ved sykehusene, men dette gjennomførte de ikke i budsjettforliket. Slik går det altså når Frp får makt og innflytelse, sier Hanssen.
Arbeiderpartiet gikk i sitt alternative budsjett inn for at uføre og alderspensjonister skulle fritas for egenandeler på blå resept og for å opprettholde gravferdsstøtten. Partiet ville også sørge for at funksjonshemmede skulle beholde stønaden til datautstyr og at enslige foreldre skulle få beholde stønad til barnetilsyn. Videre ville Arbeiderpartiet gi 530 millioner i økte bevilgninger til sykehusene og opprette en fondsordning for å hindre at store variasjoner i pensjonsutgifter skal føre til at sykehusavdelinger må stenge eller redusere tilbud. Dette gikk altså Regjeringen og Frp imot.
- Ett lyspunkt er likevel at Aps forslag om å opprettholde dagens fribeløp på 1 G for uføretrygdede ble støttet ved forliket. Vi er også glad for at det ikke ble tak på særfradrag for store sykdomsutgifter og for at grunnpensjonen for ektefeller øker fra 1,5 til 1,6 G, altså rundt 5420 kroner, sier Hanssen.
