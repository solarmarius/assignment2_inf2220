
15. juni 2000
Fra stortingsrepresentant Rigmor Kofoed-Larsen
Flytoget skal ha stor frihet
Sentrumspartiene sikrer flertall for at Flytoget AS fortsatt skal være en del av NSB-konsernet, men at Flytoget skal ha en svært selvstendig og uavhengig stilling, sier Rigmor Kofoed-Larsen. Hun sitter i samferdselskomiteen for Kristelig Folkeparti. Hvis det viser seg at Flytoget ikke får en tilstrekkelig grad av frihet innenfor NSB-konsernet vil vi ikke nøle med å omgjøre det til et statlig selskap direkte under samferdselsdepartementet.
Flytoget vil etter planene gå med overskudd om 3-4 år. Stortinget sletter i dag gjeld på nesten 7 milliarder. Derfor er vi i Kristelig Folkeparti opptatt av at et framtidig overskudd skal kunne tilbakeføres til staten. Det er dagens gjeldsslette som er grunnlaget for et eventuelt overskudd i framtida, sier Kofoed-Larsen.
Historien til Gardermobanen og i og for seg også deler av Flyplassprosjektet er skremmende. Kostnadene har blitt uakseptabelt mye høyere enn det som ble anslått da Kjell Opseth første gang la fram dette for Stortinget. Etter initiativ fra Bondevikregjeringen har en evalueringsgruppe laget en fyldig rapport på 340 sider om beslutningsprosessen, planleggingen og gjennomføringen av hele utbyggingsprosjektet, både Oslo Lufthavn og Gardermobanen. Det er skremmende at Arbeiderpartiregjeringen mener det er nok å omtale dette over 6,5 sider i en proposisjon om den framtidige organiseringa av Flytoget. Det kan tyde på at de ennå ikke har skjønt alvoret i saken. Det er bekymringsfult når vi om få måneder på ny skal ta stilling til flere store prosjekter i forbindelse med Nasjonal Transportplan. Gardermobanen er imidlertid for tiden også tema for en egen granskingskommisjon oppnevnt av Stortinget. Derfor er ikke dette siste gang vi får minne Arbeiderpartiet om hvor viktig det er at informasjon til Stortinget er tilstrekkelig kvalitetssikret, sier Kofoed-Larsen.
