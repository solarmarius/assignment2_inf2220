
24. april 2001
Jens Stoltenberg
St@tsmininisterbrev
- En fire dagers reise i India går mot slutten. Mange inntrykk presser på. Vi har besøkt mer enn et land, vi har møtt et helt kontinent av kontraster: Mange tusen års kulturer og sivilisasjon, kunst og praktbygg, fattigdom og nød, rikdom og framgang - alt side om side, skriver Jens Stoltenberg i St@tsministerbrev 24. april 2001.
Det er mandag kveld og jeg sitter på flyet fra Bangalore til Mumbai, (som vi tidligere kjente som Bombay) for å ta flyet videre til Frankfurt og Gardermoen. Klokken viser rundt midnatt. En fire dagers reise i India går mot slutten. Mange inntrykk presser på. Vi har besøkt mer enn et land, vi har møtt et helt kontinent av kontraster: Mange tusen års kulturer og sivilisasjon, kunst og praktbygg, fattigdom og nød, rikdom og framgang - alt side om side.
Inntrykkene vil leve i oss. Mens de er ferske, er det to veldig forskjellige opplevelser som står klarest for meg.
Det første er møtet med håpet. Midt oppe i fattigdommen - den er synlig, vond og smertefull - møtte vi håp og framtid i øynene på små barn som var trukket ut av slummen, bort fra gata og inn i den menneskelige varmen. Vi så hvor lite som skal til for å gi ungene en helt annen framtid. Gjennom NORAD støtter vi i dag mange slike prosjekter som drives sammen med frivillige i India organisasjoner. Forholdene er enkle, men holdningen til livet og håpet hos barna og de voksne som jobber der, vil gjøre varig inntrykk.
I Bangalore drives et senter med støtte fra penger som stiftelsen FORUT har samlet inn hos norske barn. For fem kroner dagen kan senteret gi ungene et tilbud om helse, opplæring, undervisning og fellesskap. Vi så at pengene er kommer godt fram. Og vi så hvor mye man kan få til med lite så lenge det står engasjerte og varme mennesker bak.
I porten til en helsestasjon i New Delhi ble jeg tatt i mot av fire jenter i 8-10 års-alderen. De sto der med blomster til velkomsthilsen og så ut som 8-10-åringer flest. Men de kunne ikke bevege seg. Bena var stive av metallskinner som gikk fra ankelen til hoften. Jentene hadde poliomyelitt. For resten av livet vil bena være paralysert, det finnes ingen medisin som kan rette opp skadene etter polioviruset.
Det gjør vondt å se, fordi disse jentene faktisk kunne vært reddet. Inne i helsestasjonen får jeg gi poliovaksine til de minste barna. To dråper i munnen og barna er beskyttet mot polio for livet.
Også her ligger det et håp. Kampen mot polio er nesten vunnet, sykdommen er på vei til å slå følge med kopper på veien til historiebøkene - begge deler takket være massive vaksinekampanjer. India er nå nesten poliofri, men ennå kreves stor innsats for å nå ungene med de beskyttende dråpene. Jeg vil at vi skal se nærmere på hvordan Norge kan gi en ekstra støtte til de landene som nå er på oppløpssiden i kampen mot en sykdom som har brakt så mye nød, smerte og lidelse.
I India så vi også sporene etter det internasjonale initiativet om å vaksinere alle verdens barn, et initiativ som vi gikk ut med sterk støtte til allerede den dagen regjeringen tiltrådte. De pengene vi gir over bistandsbudsjettet til vaksinering i de fattigste landene gir ungene der den samme beskyttelsen mot de vanligste og farligste barnesykdommene som våre unger beskyttes mot når vi tar dem med til helsestasjonene.
Jeg mener barns rett til helse er en menneskerett. Og når vi faktisk kan gjøre noe med det, er det for meg veldig lite som er viktigere eller mer meningsfullt enn å bidra til det. India må ta hovedansvaret selv, slik alle utviklingsland må. Men vi kan gi støtte og dele vår kunnskap og våre erfaringer.
Den andre opplevelsen fra disse dagene, er et møte med den teknologiske fremtiden. Jeg hadde hørt og lest om at India ligger i front når det gjelder informasjonsteknologi. Men det gjør inntrykk å se, og oppleve det. Fra en sped start på slutten av 1980-tallet, har virksomhetene skutt fart utover 90-tallet. I den store IT-parken i Bangalore får vi høre at indiske selskaper har 18 prosent av verdensmarkedet for programvare . I 2008 mener man at tallet vil stige til over 50 prosent.
Det finnes mange forklaringer, fra billig arbeidskraft til aktiv støtte fra regjeringen og gode betingelser for de som vil investere. Men det er det tyngste argumentet som gjør mest inntrykk på meg; den stor tilgangen på mennesker med kunnskap.
Igjen møter vi kontrastenes India; landet som ennå har langt igjen når det gjelder å tilby alle fattige skole, gir samtidig tilbud om verdensledende utdanning innen realfag og informasjonsteknologi til tiltalls på titalls av millioner unge mennesker. Lederne for de indiske IT-bedriftene mener de har noen års forsprang på de fleste andre land i verden. De opplever at landene i Vesten er i ferd med å bli bremset av mangel på arbeidskraft innen teknologifagene, mens India jevnt og trutt kan tilføre stadig flere med kunnskap og kompetanse.
For noen år siden reiste mange indiere til USA og Europa for å jobbe med IT. Noen mener at så mange som 30 prosent av dataingeniørene i USA er indiske. Men i dag er tonen en annen. Hele ideen med internett er jo at avstanden ikke lenger har noen mening. IT-ekspertene behøver ikke reise, de kan gjøre jobben fra avanserte arbeidsmiljø i India og overføre tjenestene på nettet. Slik de blant annet gjør det til det norske Skattedirektoratet.
Mens vi nærmer oss landing i Mumbai kretser mine tanker rundt disse to inntrykkene: Innsatsen for å gi barn rett til helse og et verdig liv - og det store teknologiske løftet en del av befolkningen er i ferd med å gjennomføre. Det første handler om å komme ut av en fattig fortid - det andre handler om å gå inn i mulighetenes framtid.
Utfordringen for dette landet på over en milliard mennesker- en sjettedel av verdens befolkning - er å greie begge deler samtidig.
På flybordet foran meg ligger NRK-journalisten Torbjørn Færøviks gode bok India - stevnemøte med skjebnen. Vi har lest i den på flyet på vei over. I boka siterer Færøvik den indiske nobelprisvinneren i økonomi Amartya Sen:
Vi kan reise hundre byer som Bangalore og Hyderabad, og India vil forbli like fattig! Selvfølgelig trenger vi datamaskiner. Men enda mer trenger vi nye holdninger, menneskerettigheter, utdanning, helse og rent vann.
Jeg tror Sen har rett.
