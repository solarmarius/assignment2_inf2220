
26. mars 2004
Finanspolitisk talskvinne, Hill-Marta Solberg om skattemeldingen
Arbeiderpartiets stortingsgruppe
- Usosiale skatteforslag fra regjeringen
- Summen av Regjeringens forslag til endringer i skattesystem og -nivå er usosiale. Regjeringen vil gi store skattelettelser til de med høye inntekter og store formuer, mens de med lave inntekter og små formuer vil få minimalt med lettelser. Det sier Arbeiderpartiets finanspolitiske talskvinne, Hill-Marta Solberg.
- Arbeiderpartiet vil ha en god sosial profil i skattesystemet, og det må virke omfordelende. Vi vil ha lav skatt på lav inntekt, og høyere skatt på høye inntekter. Arbeiderpartiet vil beskatte store formuer og ha toppskatt på høye inntekter, sier hun.
Regjeringen foreslår nye 12 milliarder kroner i skattelettelser.
- Arbeiderpartiet mener det ikke er tid for nye store skattelettelser. Med de 19 milliarder kroner regjeringen allerede har gitt i skatte- og avgiftslettelser, er det ikke nødvendig med mer lettelser. Det er viktigere med gode pensjonsordninger, et godt helsevesen og en god skole enn ytterligere skattelettelser, sier hun.
Hill-Marta Solberg understreker at Arbeiderpartiet er glad for at regjeringspartiene gjør helomvending om utbytteskatt.
- Inntekter fra aksjeutbytte tilfaller noen få mennesker, og de fleste av disse har høye inntekter og store formuer. Arbeiderpartiet vil at aksjeutbytte skal beskattes.
- Delingsmodellen er blitt uthulet mange ganger av de borgerlige partiene og den har derfor mange svakheter. Arbeiderpartiet vil være åpen for å vurdere nye modeller, og vi vil se nøye på om regjeringens forslag er godt nok, sier hun.
- Arbeiderpartiet vil nå gå grundig gjennom alle forslagene i Skattemeldingen. Under behandlingen av meldingen i Stortinget, vil vi bidra til forbedringer av skattesystemet, sier hun.
