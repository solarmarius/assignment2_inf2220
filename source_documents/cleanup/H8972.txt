
9.2.2005
Liv Signe Navarsete, 2. nestleiar Senterpartiet
Innlegg
Tek du utfordringa Erna Solberg?
Tre av fire meinar at det må førast ein meir aktiv distriktspolitikk. Dette visar ei stor gransking av det norske folk sine haldningar til ulike samfunnspørsmål er utført av Norge 2005, selskapet som har ansvar for 100-årsfeiringa av unionsoppløysinga. Svaret bør vere av interesse for alle, og spesielt dei som har makt til å styre samfunnsutviklinga i landet vårt. Kommunal- og regionalministeren er ei av dei som har slik makt.
Undersøkinga viser at 76 prosent meiner at det må førast ein meir aktiv distriktspolitikk, medan berre 10 prosent meiner det bør satsast mindre. Samstundes meiner 72 prosent at det vil bli best å bu i bygda i framtida, medan berre 17 prosent trur det blir best i byen.
Undersøkinga viser vidare at det er eit stort fleirtal som ynskjer mindre privatisering og meir fellesskap og at mange kjenner på uvisse og er utrygge på kva framtida vil bringe.
Meiningsmålingsinstituttet MMI gjorde tilsvarande funn i si haldningsundersøking for 2004. Landbruk og næringsutvikling i bygde-Noreg viste seg å vere mellom dei viktigaste samfunnspolitiske sakene, i følgje direktør Erik Dalen. Desse funna bryt med dei inntrykk vi får gjennom regjeringa sine prioriteringar og dagsorden i deler av hovudstadsmedia. Slik sett er det typisk at medan dei deler av undersøkinga frå Norge 2005 som omhandla omdøme og nordmenn sitt syn på privatisering har fått
til dels brei dekning i riksmedia, er det langt mellom oppslaga som drøftar at eit massivt fleirtal i det norske folk ynskjer ei sterkare satsing på busetnad i distrikta og har eit svært positivt syn på kvalitetane ved å bu der. Tilfeldig? Neppe.
Kommunalministeren skal i vår leggje fram ei stortingsmelding om distrikts- og regionalpolitikken. Som grunnlag for den ligg mellom anna innstillingar frå Effektutvalet, Handlingsromutvalet og Distriktskommisjonen.
Konklusjonane i desse innstillingane peikar på fleire punkt i same retning:
- distriktspolitikken har effekt - men må styrkjast.
- det er politisk handlingsrom til ein meir aktiv distriktspolitikk innanfor dei internasjonale avtalane Noreg er forplikta av.
- distriktspolitiske målsetjingar må på nytt innarbeidast i sektorpolitikkane, og dei næringsretta verkemidlane må styrkjast
- kommunane har ei særs viktig oppgåve, både for å yte velferdstenester og å medverke til vekst og næringsutvikling i alle deler av landet. Kommuneøkonomien må i balanse for at kommunane skal verte i stand til å fylle sine viktige rollar
- folkestyret må styrkjast, både i kommunane og i form av eit sterkt folkevald regionalt nivå.
Gjennom Norge 2005 si undersøking har kommunalministeren fått ei tilråding frå det norske folk i tillegg til dei før nemnde utvalsinnstillingane; Det må førast ein meir aktiv distriktspolitikk. Vi har tru på bygda som ein god plass å bu i framtida. Kommunal- og regionalminister Erna Solberg: tek du utfordringa?
