
fredag 8. og lørdag 9. mars
KrFs landsstyre
Kamp mot fattigdommen - vår globale utfordring nummer én
Kampen mot fattigdommen må bli en av vinnerne i neste års statsbudsjett, uttaler Kristelig Folkepartis landsstyre. Med over en milliard mennesker som lever på en dollar eller mindre om dagen, blir fattigdomskampen vår globale utfordring nummer én. Å svikte i dette arbeidet ville være en moralsk og politisk fallitterklæring.
I dag er det intet fenomen som undergraver menneskeverdet på en mer omfattende måte enn fattigdom, en situasjon som rammer omkring to milliarder mennesker. FN vedtok i 2000 en Millenniumserklæring med mål om å halvere antallet mennesker som lever på under en dollar om dagen innen 2015. Dette er et ambisiøst mål - og det er kun gjennom en målrettet utviklingspolitikk at det blir mulig å nå dette målet.
Cirka 70 prosent av de fattige i verden er kvinner. Bistandsarbeidet må derfor spesielt styrke kvinners stilling.
Når regjeringen møtes på Halvorsbøle i morgen for å diskutere neste års statsbudsjett, legges også føringene for neste års prioriteringer. Kristelig folkepartis landstyre vil særlig legge vekt på at arbeidet med å redusere fattigdommen og styrke utviklingspolitikken blir prioritert.
Kristelig Folkepartis Landstyre stiller krav om:
§ En fortsatt økning av ODA bistanden i henhold til opptrappingsplanen. Nye tall fra OECD viser at det er nedgang i bistanden fra de rikeste landene. Det er uakseptabelt og overfladisk å redusere den med henvisning til mislykkede innsatser.
§ Bedre rammebetingelsene for internasjonal handel. Forbedret adgang til våre markeder for utviklingslandene generelt og for de minst utviklede landene spesielt. I tillegg aktivt legge forholdene til rette for at private aktører kan etablere seg i utviklingsland der investeringene har utviklingsfremmende elementer.
§ "Godt styresett" med fokus på å styrke offentlige institusjoners evne til å yte service til befolkningen, inkludert rettslige instanser, departementer og andre offentlige etater prioriteres. Dette kan også bidra til at det mobiliseres midler til bekjempelse av fattigdom i de enkelte landene
§ Fortsette og intensivere arbeidet med gjeldsslette gjennom oppfølging av den norske gjeldsletteplanen, og en utvidelse av gjeldsplanen til å omfatte enkelte mellominntektsland og land som nylig er kommet ut av en konfliktsituasjon.
Bistand vil ikke i seg selv kunne utrydde fattigdommen. En bistand som støtter opp om nødvendige politiske reformer og som setter fattigdommens problem i fokus vil imidlertid kunne utrette langt mer enn i dag. Likevel er det først når landenes egen politikk og bistanden suppleres med positiv endring innen områdene handel og gjeld at utviklingen virkelig kan ta en positiv retning. Dette arbeidet vil KrF fortsatt være en aktiv og sterk pådriver for.
