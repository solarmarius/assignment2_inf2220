
Dato: 11.10.2000
Fra stortingsrepresentant Rigmor Kofoed-Larsen
Uakseptabelt fra NSB
Det er helt uakseptabelt å sette opp billettprisene i rushtida. Kristelig Folkeparti kan overhodet ikke akseptere NSBs forslag. Det vil føre til at enda flere dropper toget og velger bilen. Biltrafikken og køene inn til de største byene er allerede for stor.
Det er i dag kommet fram at NSB har et ønske om å sette opp billettprisene i rushtrafikken. Målet er at flere skal velge å reise på andre tidspunkt. Det virker som om NSB ikke har kontakt med sin omverden - heller ikke med sine egne kunder. De som kan velge å reise på andre tidspunkt enn i rushtrafikken velger det allerede. Hvem i all verden er det som frivillig utsetter seg for NSBs overfylte tog hvis en kan utsette reisen et par timer og i stedet få sitteplass på toget. De aller fleste av de som reiser med NSB i rushtida, reiser på det tidspunktet for å komme på jobb i rett tid.
NSB peker på at det er dyrt å gi et godt tilbud i rushtrafikken. Dersom kostnadene ved å frakte passasjerer i rushtrafikken er for stor, foreksempel fordi det er umulig å utnytte kapasiteten i togene resten av døgnet, er det et problem vi må løse. NSB forhandler hvert år med staten om betaling for ulønnsomme transporttjenester. I år er det satt av 980 millioner til dette. Dersom kostnadene til NSB ved å frakte folk i rushtida er så stor at dette ikke er nok, får vi vurdere om vi skal øke betalingen for den jobben NSB utfører. Men det er ikke aktuelt å bidra til ytterligere prisøkning på kollektivreiser. Kollektivreiser har økt langt mer i pris enn omtrent alt annet, langt mer enn bensin, og å forskyve dette misforholdet ytterligere, er helt uakseptabelt.
Situasjonen i NSB tilsier at vi ser på alle mulige tiltak for å forbedre situasjonen. Kanskje burde vi legge om den statlige betalingen (subsidieringen) av persontrafikken, fra et fast beløp basert på et visst tilbud, til en støtte per passasjer. Muligens med et litt høyere beløp for passasjerer i rushtrafikken.
