
28.05.2002
Rettferdig bolipolitikk også for tomtefestere
- Arbeiderpartiet har hele tiden gått mot de lovendringene som nå fører til økte festeavgifter. Samtidig har vi gått inn for å over tid avvikle ordningen på en rettferdig og rimelig måte, slik de har gjort i andre europeiske land, blant annet Sverige og Danmark. Boligeier må få rett til å kjøpe tomta til en rimelig pris. Grunneier skal få en betaling som sikrer en rimelig avkastning å eiendommen, men å sammenligne med tomteverdier uten festekontrakter blir feil. Tomta er jo bebygget og huset eies av en annen enn den som ønsker å selge tomta, skriver parlamentarisk lede Jens Stoltenberg.
På Strømmen ligger et vanlig borettslag med omtrent 50 boenheter. Husene ble bygget rett etter krigen, på bygslet tomt. Borettslaget og grunneier har hele tiden hatt en tomtefesteavtale som har regulert leien. Nå krever plutselig tomteeier 22 millioner kroner slik at borettslaget får kjøpe tomtene, hvis ikke må beboerne ta husene med seg og flytte! I Røyken har et eldre ektepar fått beskjed om å betale 23 000 kr mer enn hva de tidligere betalte. Alternativet er det samme som for de på Strømmen; de må flytte.
Liknende historier strømmer til fra hele landet, og de er mange. Årsaken til dette er en lovendring regjeringspartiene har fått gjennom med hjelp av Fremskrittspartiet som gjør at festeavgiftene skal basere seg på markedsverdien av tomta. Resultatet blir: økte bokostnader og usikkerhet for svært mange mennesker.
For mange er ordningen med festing av tomter et ukjent fenomen. Men det er en gammel tradisjon. Den eldste festekontrakten man kjenner til er snart 700 år gammel og skrevet på skinn. Ordningen var for eksempel en måte å skaffe arbeidskraft på til et fabrikksted hvor arbeidsgiver stilte tomt til disposisjon. Eller det kune være at grunneieren, ofte en bonde, på denne måten sikret seg inntekter i framtiden, en slags pensjon. Leietaker hadde som regel ikke økonomi til å kjøpe en tomt. Sånn sett passet ordningen begge parter. Kontraktene ble ofte inngått med lang varighet, gjerne for titalls av år framover.
Tomtefeste innebærer at det er en person som eier boligen og en annen som eier tomta. Det har bidratt til å gi mange mulighet til å eie sin egen bolig, men grunnleggende sett er det en dårlig ordning fordi det skaper lett konflikt mellom boligeier og tomteeier. Det ser vi ikke minst nå når regjeringen og Fremskrittspartiet plutselig legger opp til markedspris på tomta. Det skaper usikkerhet, vilkårlighet og økte bokostnader. I tillegg blir det ganske meningsløst å snakke om et marked når boligeieren egentlig ikke har noe valg. Hvis festeavgiften blir for høy, kan hun ikke ta med seg huset og flytte til en anen tomt. Å snakke om markedspris når det ikke er et marked blir tull.
Arbeiderpartiet har hele tiden gått mot de lovendringene som nå fører til økte festeavgifter. Samtidig har vi gått inn for å over tid avvikle ordningen på en rettferdig og rimelig måte, slik de har gjort i andre europeiske land, blant annet Sverige og Danmark. Boligeier må få rett til å kjøpe tomta til en rimelig pris. Grunneier skal få en betaling som sikrer en rimelig avkastning å eiendommen, men å sammenligne med tomteverdier uten festekontrakter blir feil. Tomta er jo bebygget og huset eies av en annen enn den som ønsker å selge tomta.
Dessuten tok eier et prinsipielt valg da festeavtalen ble underskrevet om å gi slipp på eget bruk av grunnen. Selv om festeavtalen er tidsbegrenset vil det være helt urimelig å kreve at boligen skal rives når avtalen utløper. Og det er festeren, eventuelt sammen med samfunnet for øvrig gjennom for eksempel vann- og kloakkanlegg, som utvikler verdiene av råtomten. At eier alene skal høste denne gevinsten er urimelig.
Dagens situasjon etter den nye lovendringen fører åpenbart til mange tilspissede og følelsesladde konflikter som i seg selv er uheldig. Det vil bli mange saker i årene som kommer og som vil belaste rettsapparatet og forvaltning. Det bør vi unngå. Dessuten plikter samfunnet å gi festeren et sosialt vern når det gjelder noe så sentralt som egen bolig.
I følge tomtefesteforbundet er det ca. 300 000 tomtefesteforhold i Norge, og ca. 1 million mennesker er berørt av ordningen. Lovendringen får konsekvenser for mange, over det ganske land, og det rammer særlig eldre og unge i etableringsfasen. Ingen er tjent med ordningen, både grunneiere og de som fester grunnen er forvirret. Svært mange saker verserer i rettsapparatet, og flere vil det bli. Det er nok utfordringer som det er, med mangel på boliger, dyre priser, om ikke tomtefeste skal tre inn i denne rekken. Dette kan ikke betegnes som sunn boligpolitikk.
Derfor håper jeg Stortingsflertallet og regjeringen tar til fornuft ved å omgjøre loven, og samtidig legger opp til en gradvis og rettferdig avvikling av ordningen. Målet må være at den som eier boligen også eier tomta.
