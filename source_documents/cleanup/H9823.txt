
Dato: 10. januar 2006
Stortingsrepresentant Anders Anundsen, FrP
- Håper friskolene vinner søksmål
FrPs utdanningspolitiske talsmann, Anders Anundsen, er fornøyd med at friskolene organiserer seg til felles kamp mot Øystein Djupedal. - Jeg håper de vinner over staten hvis de endelig bestemmer seg for å ta ut søksmål, sier Anundsen.
Anundsen mener Djupedals planlagte midlertidige lov er et klart overgrep mot friskolene og deres elever.
- Samtidig er jeg i tvil om et slikt lovvedtak vil være i tråd med Grunnloven. Derfor er jeg glad for at friskolene nå er så tydelige på at de vil saksøke staten dersom regjeringspartiene tvinger igjennom unntaksloven i Stortinget, sier han.
- Jeg håper friskolene også vil angripe den midlertidige behandlingsstansen statsråden har instruert direktoratet om å innføre. Det er klart i strid med gjeldende lovverk og det er et åpenbart spørsmål om statsrådens instruksjonsrett strekker seg så langt at han kan instruere embetsverket om å unnlate å følge norsk lov, påpeker Anundsen.
