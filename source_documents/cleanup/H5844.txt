
Oslo, 7. mai 2002
Per-Kristian Foss
Økte bevilgninger til viktige områder
- Det reviderte budsjettet er først og fremst en revisjon av Stortingets allerede vedtatte rammer, understreker Per-Kristian Foss. Men han sier det likevel er funnet rom til viktige og nødvendige satsinger.
- På toppen av historisk store skatte- og avgiftsreduksjoner for 2002, har vi foretatt ytterligere forenklinger og reduksjoner. Endringene i budsjettet skjer innenfor Stortingets retningslinjer om en jevn økning i bruken av oljeinntekter, understreker Foss.
I budsjettproposisjonen finansierer Samarbeidsregjeringen den foreslåtte forsvarsstruktur, samt ekstra bevilgninger til sivil beredskap og innsatsen i Afghanistan, med rundt 1,7 milliarder kroner.
Slik det allerede er foreslått i egen proposisjon, legger Regjeringen opp til å bruke 1,8 milliarder kroner mer til drift og investeringer i helseforetakene i 2002. Dette innebærer at nivået på pasientbehandlingen i helseforetakene i 2001 kan videreføres og økes i 2002. Veksten i pasientbehandlingen vil med Regjeringens opplegg bli over 5 prosent fra 2000 til 2002.
Samarbeidsregjeringen foreslår videre å styrke kommunenes inntekter med vel 0,9 milliarder kroner i 2002. Av dette bevilges 750 millioner kroner til en generell styrking av kommuneøkonomien, samt 100 millioner kroner til fylkeskommunene til å betjene gjeld knyttet til driftsunderskudd i spesialisthelsetjenesten i 2001. Gjelden ble opparbeidet før staten overtok sykehusene. Fylkeskommunene skal fremover motta en tilsvarende årlig kompensasjon. Alt i alt innebærer Regjeringens opplegg en reell vekst i kommunenes samlede inntekter i 2002 på knapt 1 prosent. Kommunesektorens frie inntekter anslås å være reelt om lag de samme i år som i fjor.
Regjeringen foreslår også ytterligere styrking av bevilgningene til forskning og utdanning, kriminalitetsbekjempelse, kollektivtrafikk, samferdsel, miljø og kultur.
Det er allerede vedtatt skatte- og avgiftslettelser for 12,8 milliarder kroner i inneværende år. Regjeringens politikk på dette området fortsetter ved at over 600 tollsatser foreslås fjernet, samt at samboere fritas for arveavgift.
Regjeringen foretar endringene av 2002-budsjettet i samsvar med Stortingets retningslinjer om å benytte realavkastningen av Petroleumsfondet. På denne måten bidrar Samarbeidsregjeringen til forutsigbarhet og ansvarlighet i utøvelsen av finanspolitikken.
