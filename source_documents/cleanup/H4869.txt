
8. juli 2001
Thorbjørn Jagland
- Den viktige skolen
- Det er få områder der de politiske skillelinjene kommer så klart fram som de gjør innenfor skolepolitikken. Arbeiderpartiets svar på morgendagens utfordringer er å videreutvikle en skole som gir alle lik rett til skolegang uavhengig av penger eller sosial status. Vi vil ha en skole der alle har mulighet til å å bety noe, til å lykkes og mestre, uansett bakgrunn, skriver partileder Thorbjørn Jagland 8. juli 2001.
Vi bor i verdens beste land - forteller den årlige FN rapporten som viser hvilke land som har den høyeste standard for menneskelig utvikling. Det er en positiv melding til oss som sitter i regjering at vi i løpet av det siste året har krøpet fra 2. til 1. plass på denne renomerte rangeringen.
Jeg leser nyheten om FN - rapporten med dyp ydmykhet. Målingen gjort av AC Nielsen for A-pressen som ble publisert tidligere i uka viser at den aller viktigste saken for folk nå foran valget er skolesituasjonen. Det er ikke uten grunn. Foreldreaksjonen for skolen, med slagordet barn kommer ikke i reprise, er ikke en lekeaksjon. Den oppstår ikke på grunnlag av sutrete foreldre som vil ha mer enn mest. Den kommer fordi det stolteste av alle byggverk i dette landet - en offentlig grunnskole for alle barn - har grunnleggende behov for opprustning og tilførsel av ressurser. Skole er med rette blitt en av de viktigste sakene foran årets valgkamp.
Morgendagens skole
Det er få områder der de politiske skillelinjene kommer så klart fram som de gjør innenfor skolepolitikken. Arbeiderpartiets svar på morgendagens utfordringer er å videreutvikle en skole som gir alle lik rett til skolegang uavhengig av penger eller sosial status. Vi vil ha en skole der alle har mulighet til å å bety noe, til å lykkes og mestre, uansett bakgrunn.
En felles skole for alle betyr ikke at alle barn skal møtes likt. Dersom alle skal få like muligheter, så kreves det ulik behandling, basert på den enkeltes behov. Hvert enkelt menneske har unike kvaliteter, et uendelig iboende potensiale som gir mulighet for læring og personlig utvikling. Like muligheter og likeverd krever forskjellsbehandling heller enn likebehandling. Dette vet enhver forelder. Dette vet enhver lærer.
Ethvert barns bagasje er unikt. Det kommer barn med fysiske synlige handicap til skolen. Men det kommer også barn til skolen som bærer tungt med lese og skrivevansker. Klarer ikke å stokke bokstavene riktig. Eller er det kanskje en mor som sitter hjemme og drikker, en far som slår? Danmarkturen blir sykefravær, fordi pengene ikke strekker til. Situasjonsbeskrivelsene forteller oss at alle har ulike behov, noen trenger mer hjelp enn andre. Noen trenger en annen slags hjelp og derfor må vi slå ring om fellesskolen. Vi må slå ring om den skolen som inkluderer alle.
Fellesskap og likeverd
Dette handler egentlig om hvilket samfunn vi skal ha. Vi ønsker fellesskap og likeverd, fellesskolen er nøkkelen til dette samfunnet. Dette må vi kjempe for, vi må brette opp ermene, og kjempe mot alle krefter som ønske å rive dette. Vi skal leve i et samfunn der vi er likeverdige. Der alle har lik verd. Vi snakker om de mest grunnlegende verdier i samfunnet vårt. Respekt, samarbeid og kjennskap til hverandre.
Forslagene fra høyre-siden har vært mange, et av dem er at pengene skal følge eleven og at de som vil betale ekstra kan gjøre dette. Ingen kan være i tvil om at dette vil føre til A- og B-skoler. Med stor søkning til A-skolene. Da er det ikke vanskelig å finne ut hvem som får plass og hvem som ikke får. Enten vil det være lommebokas tykkelse som bestemmer, eller så er det opptaksprøver.
Det fins jo land som gjennomfører det siste. For noen år tilbake kunne man se rapporter fra Storbritania, der foreldre og barn kjempet om å komme inn på de beste skolene. Vi kunne se hvordan barna ble intervjuet, og at 4 - 5 åringer fikk beskjed om at de ikke fikk gå på sine ønskeskoler fordi de ikke hadde den rette personligheten. Det er forferdelig.
Utfordring for ethvert samfunn er å bygge ned spenningene og konfliktene. I det Norge som nå vokser fram trenger vi møteplasser. Vi trenger en felles skole, som tar behovet for naturlige møteplasser for våre mange små på alvor. Der religioner møtes. Der man treffes på tvers av sosiale skiller. Fordi kunnskap i seg selv ikke skaper gode mennesker vil det være måten kunnskapen blir brukt på som forteller hvem man er og hva man står for. Derfor er oppgaven så mye større. Og vårt ansvar er å legge til rette for hele, tenkende, solidariske, kritiske og bevisste mennesker.
Handling
Ambisjonene våre for skolen de nærmeste årene er høye. Jeg ønsker meg en skole barna skriker om å få komme til. Vi skal bruke skolens lokaler i forlengelsen av skoledagen til trygge fritidsaktiviteter i en skolefritidsordning der barn kan slappe av, gjøre lekser, drive idrett og leke. Det vil gi barn og foreldre tid på en ettermiddag og kveldstid. Sånn kan vi også trekke flere barn med i en aktiv fritid, blandt annet fordi de vil bli mindre avhengig av foreldrenes evne og vilje til å organisere etter skoletid.
Vi skal skape en entusiasme for læreryrket slik at unge, energiske mennesker ønsker å bli lærere. Vi skal øke lønningene til lærerne - ifjor startet vi med 30.000,- slik at vi med stolthet kan gå ut å anbefale folk å søke seg til et utrolig viktig yrke. Vi skal ruste opp og bygge ut, stat og kommune må sammen ta ansvar for dårlig inneluft og plassproblemer.
FN har utropt Norge verdens beste land å leve i. Arbeiderpartiet lover at vi skal lage verdens beste skole. Og det skal gjøres nå, fordi barn kommer ikke i reprise.
