
Dato: 04.11.2003
Stortingsrepresentant Bjørg Tørresdal (KrF):
Finansministeren har svart på skriftlig spørsmål om arbeidsgiveravgift for misjonærer fra stortingsrepresentant Bjørg Tørresdal:
Finansministeren positiv til å vurdere lovendring i forhold til arbeidgiveravgiftplikten for misjonærer !
- Jeg vil vurdere nærmere om det foreligger særlige forhold knyttet til misjonsorganisasjonenes utsending av personell
i utlandet som kan tilsi at arbeidsgiveravgiftsplikten bør begrenses når det gjelder lønn til personer som utfører religiøst eller humanitært arbeid. Dette heter det blant annet i svaret fra finansministeren.
Stortingsrepresentant Bjørg Tørresdal som sitter i finanskomiteen for KrF, stilte i forrige uke følgende skriftlige spørsmål til finansministeren: Hva gjør regjeringen for å fjerne uklarheter slik at misjonsorganisasjoner og eventuelt andre som driver religiøst og humanitært arbeid i utlandet, fortsatt skal slippe å betale arbeidsgiveravgift?
Norske misjonsorganisasjoner har ikke betalt arbeidsgiveravgift for misjonærer som arbeider i utlandet. Kemnerkontorene har i mange år heller ikke krevet inn slik avgift.
- Det har vist seg at ikke har vært en hjemlet praksis - og det er viktig at vi får på plass en lovendring som sikrer fritak fra plikten til å betale arbeidsgiveravgift . Det er gledelig at finansministeren nå sier at han vil vurdere en lovendring sier Bjørg Tørresdal. Hun uttaler videre at hun håper at det også vil være mulig å finne en god løsning i forhold til de krav om til innbetalinger som er kommet etter at uklarhetene ble oppdaget ved bokettersyn hos Det Norske misjonsselskap.
