
Fredag 3. juni 1994
Familiepolitisk talskvinne Solveig Sollie (KrF):
FORSLAGET TIL BARNEHAGELOV
- ET IDEOLOGISK FRAMSTØT FRA REGJERINGEN
Jeg synes det er vanskelig å se Regjeringens forslag til ny barnehagelov som annet enn et ideologisk framstøt mot de frivillige organisasjonene og deres barnehagedrift. Enkeltforslag i loven er rent overgrep mot foreldreretten. Det sier Kristelig Folkepartis familiepolitiske talskvinne Solveig Sollie.
Solveig Sollie er kritisk til flere av forslagene i loven.
-Når Regjeringen foreslår at de kommunene som har tilbud til 6-åringer skal kunne nekte å gi tilskudd til private barnehager som også tar imot 6-åringer, er dette et forsøk på å snik-forsere innføringen av 6-årsskolestart fra et enda tidligere tidspunkt enn det Stortinget forutsetter. Dermed fratas foreldrene den valgfriheten som de har krav på, sier Solveig Sollie.
Hun er også bekymret over regjeringens forslag når det gjelder å kunne stille krav til alderssammensetningen i barnehagene. Blir disse kravene vedtatt, vil det bety forverring av økonomien i mange barnehager, og det vil kunne gå ut over barnehage-tilbudet, sier hun.
-Jeg trodde lenge at forslaget om at det bare er barnehager som drives av Den norske kirke og andre registrerte trossamfunn som skal unntas fra disse kravene, var et arbeidsuhell fra departementets side. Nå er det gjort klart at dette er en bevisst linje, og det synes jeg er alvorlig. Det betyr at alle de barnehagene som drives av frivillige kristne organisasjoner, og de som drives ut fra altenative pedagogiske modeller, som Steiner-barnehagene, får lagt et helt utålelig bånd på seg. Det stilles krav til barnehagene som gjør det vanskeligere å drive dem, samtidig som det ikke kompenseres fullt ut for merkostnadene de påføres. Forslaget er et ideologisk bestemt angrep på det private initiativ. Dersom flere av de barnehagene som blir rammet av dette, blir nedlagt, vil mange kommuner få kjempeproblemer med barnehagedekningen sin. Det vil stille regjeringens påståtte satsing på barna i et meget merkelig lys, sier Solveig Sollie.
-KrF kommer til å gå imot forslaget om at også andre enn førskolelærere kan være pedagogisk ansvarlig i en barnehage. Vi mener at det er førskolelærerne som har den beste kompetansen på dette, og er best egnet. Så må det selvfølgelig være anledning for personer med andre typer pedagogisk utdannelse å arbeide i barnehager, men det skal være som supplement til førskolelæreren, og ikke komme i stedet, sier Solveig Sollie til slutt.
