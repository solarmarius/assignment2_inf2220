
Dato: 07.06.04
Stortingsrepresentant Åse Wisløff Nilssen
Ved avgivelse av Forsvarskomitéens innstilling til Forsvarets langtidsplan
Nei til forebyggende krigføring!
-Vi er svært tilfredse med at et flertall i Forsvarskomitéen mener Norge må avstå fra deltakelse i preventiv krigføring og forkjøpsangrep som ikke har en klar forankring i folkeretten, sier forsvarspolitisk talskvinne i KrF, Åse Wisløff Nilssen.
-Det er avgjørende at all militær maktbruk har en klar forankring i folkeretten. I tillegg er politisk og moralsk legitimitet nødvendig. Militære engasjement i utlandet må være gjenstand for en bred og åpen debatt, fordi folkelig forankring er nødvendig for å sikre operasjonens legitimitet, sier Wisløff Nilssen.
-Preventiv krigføring skal i prinsippet føre til et legitimt styre. Når krigen i seg selv blir et angrep på menneskeverdet, mister den all legitimitet. Vi må insistere på respekt for menneskerettighetene, også i krigssituasjoner. Her har det norske Forsvaret lagt gode prinsipper til grunn når det slår fast at "respekten for menneskeverdet gjelder selv når maktmidler tas i bruk". Innføring av beordringsplikt for norske soldater skjer med forankring i Forsvarets verdigrunnlag og vil kun gjelde operasjoner med klar folkerettslig forankring. Jeg er glad for at Forsvarets verdigrunnlag brukes aktivt både i utdanning og tjeneste, og at Forsvarskomitéens flertall følger opp med politiske rammebetingelser som gir norsk utenlandsengasjement en klar forankring i folkeretten, avslutter Wisløff Nilssen.
