
Dato:22. mars 2000
FREMSKRITTSPARTIETS
STORTINGSGRUPPE
Fra stortingsrepresentant Harald T. Nesvik (FrP)
DEN NYE SOSIALMINISTEREN VET BEST!!!
Til Dagbladet i dag uttaler den nye sosialministeren, Guri Ingebrigtsen, at hun er skeptisk til å bygge ut norsk eldreomsorg i Syden. Det er ikke nok med sol og varme sier hun og mener at de eldre vil miste det nettverket de har hjemme i Norge.
- Dette synes jeg er en dårlig start for den nye sosialministeren, sier stortingsrepresentant Harald T. Nesvik fra Fremskrittspartiet. - Det må være hennes bakgrunn i RV og AKP som gjør at hun tror hun vet bedre enn pensjonistene selv hva som er best for dem. Det er flere og flere eldre nordmenn som velger å tilbringe deler av sin pensjonisttilværelse i Syden og som trives svært godt med det. Jeg synes det blir temmelig meningsløst at sosialministeren skal fortelle dem at dette ikke er godt for dem og at de har det bedre hjemme! sier Nesvik.
- Fremskrittspartiet tror på den enkeltes egen rett og evne til å velge hva man mener er best for en selv. Når så mange pensjonister velger en tilværelse i varmere strøk kan det ikke
være Guri Ingebrigtsens jobb å fortelle dem at dette er galt. Det er synd hvis denne formyndermentaliteten, som vi trodde vi begynte å få bukt med, skal forsterkes igjen, sier Nesvik som håper sosialministeren for fremtiden vil la folk  også eldre, syke og pensjonister  bestemme over egen tilværelse.
- I tillegg kommer at det faktisk kan bli billigere for norske kommuner å etablere tilbud innen eldreomsorgen i for eksempel Spania og at klimaet bidrar til at mange har lettere for å klare seg. Jeg synes dette er en god utvikling og jeg håper at riktig mange får anledning til å benytte seg av tilbud om opphold i Sydens varme klima en tid, dersom de ønsker det, avslutter Nesvik.
