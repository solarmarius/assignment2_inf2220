
Dato:21.12.05
Parlamentarisk leder i FrP Siv Jensen
FrP vil lovfeste eldrerettigheter
FrPs parlamentariske leder Siv Jensen mener regjeringen må gi eldre lovfestede rettigheter til god og verdig eldreomsorg. - Dette er den eneste måten Jens kan sikre god eldreomsorg på, sier Jensen.
Statsminister Jens Stoltenberg vil på vårparten legge frem en stortingsmelding om hvordan regjeringen vil løfte eldreomsorgen. Det kom frem under statsministerens pressekonferanse i dag.
FrPs Siv Jensen reagerer slik på statsministerens løfte om en bedre eldreomsorg:
- Vi har i en årrekke behandlet mange meldinger om eldreomsorg, uten at den er blitt bedre. Jeg vil utfordre statsministeren på å legge frem et forslag om å gi eldre lovfestede rettigheter til en verdig eldreomsorg. Da blir kommunene nødt til prioritere eldre. Uten lovfestede rettigheter kommer vi ikke et skritt videre.
- Barn og andre grupper har i dag mange lovfestede rettigheter. Eldre er snart den eneste gruppen som ikke har det, sier Jensen.
FrPs parlamentariske leder har heller ingen tro på Stoltenbergs ønske om samarbeid om fremtidige pensjonsordninger. FrP var ikke en del av pensjonsforliket.
- Stortinget svekket pensjonistenes rettigheter, og det er ingen grunn til samarbeid med oss dersom regjeringen ikke kommer med mer penger til pensjonistene og innrømmer at de har svekket deres rettigheter.
