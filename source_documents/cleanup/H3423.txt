
20. mars 2001
Fra stortingsrepresentant Arne Lyngstad
Likebehandling og likhet for loven
Stortingsrepresentantene Arne Lyngstad (KrF), Inge Lønning (H), Ursula Evje (Frp), Marit Tingelstad (SP) og Odd Einar Dørum (V) ber i et forslag regjeringen legge privatskolelovens formålsparagraf og prinsippet om likhet for loven til grunn for behandlingen av en eventuell ny søknad fra Oasen barneskole om godkjenning etter Privatskoleloven.
Bakgrunnen for forslaget er statsråd Trond Giskes saksbehandling i forbindelse med godkjenning av den kristne privatskolen Oasen Barneskole
- Skjønn må utøves innenfor privatskolelovens formålsparagraf , som sier at formålet med loven er å medvirke til at det kan bygges og drives private skoler. Søkere må ha rett til å forvente at prinsippet om likhet for loven legges til grunn. Dette sier Arne Lyngstad, nestleder i KUF-komitéen på Stortinget.
- Giskes begrunnelser kan ikke stå uimotsagt. Departementet legger særlig vekt på at det må settes grenser for hvor langt en skole kan gå i å vektlegge religiøse forhold i undervisningen. Dette truer den enkelte skoles egenart. Giske mener dessuten at den sterke vektleggingen av individuell opplæring bryter med prinsippet i Opplæringsloven om å legge stor vekt på elevenes samarbeidsevne. Et slikt syn på individuell undervisning er klart i strid med utviklingstrekk i den norske skole. Departementet antar også på at Oasen barneskole ikke vil ivareta alle prinsippene i FNs barnekonvensjon. Jeg vil understreke at man ikke kan avslå en søknad på grunnlag av en antakelse. Dessuten sier barnekonvensjonen også at dens prinsipper ikke skal oppfattes dithen at det gripes inn i personers og organisasjoners frihet til å opprette og lede utdanningsinstitusjoner.
- Vi legger vekt på at skolene følger norsk lov, og forutsetter derfor at søkeren retter seg etter norsk likestillingslov. Videre er det viktig at skolens egenart får komme til uttrykk på en måte som ikke tildekker fagenes egenart. Det forutsettes at Statens Utdanningskontor kontrollerer dette som en del av sitt tilsynsansvar. Dette sier stortingsrepresentant Arne Lyngstad (KrF).
