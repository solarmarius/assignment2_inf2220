
24.08.2005
Inger Stolt-Nielsen, 1. kandidat for Kystpartiet i Rogaland
Færre aborter eller mer kontantstøtte?
Det er opprørende når unge kvinner i beste nedkomstalder føler seg tvunget til abort fordi de ikke har økonomisk mulighet til å ta seg av et barn. Undersøkelser som er gjort på dette området viser at dette spesielt gjelder unge kvinner under utdanning eller uten tilstrekkelig tid i arbeidslivet til å få fødselspermisjon med lønn.
De får kun en nedkomststønad på 34 000 kr, umulig å leve for i barnets første leveår, den perioden som yrkeskvinner ellers er hjemme i betalt fødselspermisjon.
Kystpartiet har fredet kontantstøtten, men vi vil prioritere abortforebyggende tiltak fremfor å øke kontantstøtten. Det vil koste ca. 1,5 mrd å heve nedkomststønaden for dem som ikke har opparbeidet rett til lønnet fødselspermisjon til 2G, 110 000 kr. Dette er det samme beløpet som en innvandrer på introduksjonsprogram er garantert å få pr år. Norske kvinner som setter barn til verden bør garanteres like stor økonomisk sikkerhet for seg og sitt barn.
KrFs familiepolitikk har redusert den årlige støtten til barnefamiliene med 9000 kr pr. barn. Småbarnstillegget er fjernet, barnetrygden til flerbarnsfamilier er sterkt redusert, og fordi barnetrygden ikke er prisjustert, er realverdien av barnetrygden mindre i dag enn den var i 1997. Kystpartiet vil arbeide for at disse tilskuddene til barnefamiliene oppjusteres.
Økonomiske innstramminger i kommunene har i de senere årene ført til redusert hjelp og støtte til familier med sterkt funksjonshemmede barn. Det er uverdig at disse barna og deres familier må brette ut sine liv og sin fortvilelse i massemedia for å få den hjelp og støtte de har behov for i hverdagen. Det lyder hult og falskt når KrF snakker om menneskeverd for det befruktede egg samtidig som de reduserer det offentliges økonomisk medansvar for at det fødte mennesket, uavhengig av funksjonsdyktighet, får et verdig liv.
Politikk handler om å prioritere, også i familiepolitikken. Kystpartiet vil prioritere abortforebyggende tiltak i form av generell økonomisk sikkerhet for barnefamiliene og bedre vilkår for funksjonshemmede barn først, så får vi evaluere kontantstøtten i forhold til andre støtteordninger etter hvert som valgmulighetene for barnefamiliene blir reelle. Men det vanskeligste valget, om et barn skal bli født eller ikke, må ikke avgjøres av morens økonomi eller samfunnets vilje til å stille ressurser til rådighet for mennesker med alvorlig funksjonshemming. Det er en skam i verdens rikeste land.
