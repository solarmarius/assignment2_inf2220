
12.01.03
Terje Johansen, Venstre
Journalistisk vrengebilde
Er det journalistikken som skaper krisetilstander Norge?
At gamle dør i kulde - og ensomhet - at NSB forsinkes og at strømprisene når rekordhøyder, betyr det at Norge er uten politisk styring?
En tabloid reportasjejakt på det ekstraordinære er blitt en del av mediebildet, som de fleste likevel ser på som fliker i ytterkant av virkeligheten, men når vanligvis mer sindige kommentatorer fortsetter å bygge på beskrivelsene fra det marginale Norge, sementerer de bilder av et hverdags-norge ute av politisk styring.
Misnøyen bobler, det hele ender med politikerforakt og det som verre er; forakt for hele vårt demokratiske system. Det siste bidrar imidlertid feige politikere også til.
"Rekord-vinteren", som egentlig er mer "normal" enn på lenge, har fått en ellers fredelig og velnært opinion til å tro at Norge vil fryse seg til fattigdom, sterkt inspirert av media og populist-politikere .
Energiloven, innført i 1991 av Sp-statsråd Eivind Reiten, blir raljert over som politikkens abdikasjon overfor de frie markedskrefter. Kommentatorene synes uberørt av all informasjon om at vi frem til for tre måneder siden har hatt verdens laveste el-priser. "Markedskreftenes frie spill" er det nye er begrepet som opinionen læres opp til å hate, og så strømmer det på med tilsynelatende gode forslag, og "ingen" forstår hvorfor ansvarlige politkere ikke for lengst har grepet til.
"Alle" synes å ha glemt at vår energibruk sannsynligvis er den største menneskeskapte trussel mot Moder Jord og menneskeheten, og at nordmenns omgang med elektrisk kraft er like skjødesløs som amerikanernes omgang med bensin. Å tale miljøets og vår egen fremtids sak er imidlertid ikke særlig fremmende på meningsmålingene, og opposisjonspolitikerne kappes derfor med forslag som bare vil gjøre vondt verre. Ap og LO vil bygge ut mer kraft, som vil gjøre priser på dagens nivå til det normale, SV og Sp vil holde igjen reserver i vannmagasinene, noe som synes fornuftig, men som isteden vil gi høyere priser sommer og høst, og FrP gir blanke i alt som heter miljø. Og "alle" leter etter et el-prissystem som skiller "normal bruk'" fra "overforbruk" og glemmer at det vil straffe barnefamilier, som er de største "overforbrukerne".
Råpopulisten Peter Batta maner på vegne av "Huseierne" til demonstrasjon foran Stortinget for at politikerne skal innføre maksimalpris på elektrisitet. Akkurat dette gjorde politikerne i California for et par år siden da energiprisene steg dramatisk. Disse maksimalpriser førte til utkoblinger hos forbrukerne og konkurser i energiselskapene slik at den føderale regjeringen i Washington til slutt måtte gripe inn..
Som i all annen politikk er det beste å gå rett på løsning av det problem som unormalt høye strømpriser skaper; nemlig ekstra bostøtte til dem med dårligst råd, slik regjeringen har foreslått.
Det som på lengre sikt redder oss fra krise for miljø såvel som i energiforsyning, er at vi blir villige til å betale såpass at miljøvennlig energibruk blir konkurransedyktig.
