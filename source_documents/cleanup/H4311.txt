
mandag 22. mars 1999 14:15:16
Gunnar Kvassheim:
- Historisk gjennombrudd i energipolitikken
- Regjeringens energimelding er et historisk gjennombrudd for en mer miljøriktig og fornuftig energipolitikk. Det sier Venstres medlem av Stortingets miljø- og energikomité, parlamentarisk leder Gunnar Kvassheim.
- Regjeringens politikk gjør det mulig å si nei til utbygging av Øvre Otta og nei til forurensende gasskraftverk. Satsingen på energiøkonomisering og alternative energiformer er historisk, mener Kvassheim.
- Regjeringen griper fatt i det som er hovedutfordringen i energipolitikken, nemlig den store forbruksveksten. Den har vært basert på en nærmest ubegrenset tilgang på billig energi. Dette kan ikke lenger forenes med en en forsvarlig miljøpolitikk. Det må derfor bli slutt på å fokusere ensidig på nye utbygginger, for å betjene en forbruksvekst som det ikke stilles spørsmålstegn ved, sier Kvassheim.
- Regjeringens politikk gjør nye energikilder mer lønnsomme, og gir motivasjon til energisparing. For kraftkrevende industri er det en betydelig reduksjon i antall avtaler på særlige vilkår, og prisene er i større grad bestemt i markedet. Det er laget et balansert opplegg for et mindre antall bedrifter, sier Kvassheim. Han legger også vekt på at økte strømpriser skal knyttes til en sosial fordelingsprofil, og tas over lang tid Dermed kan husstander og næringsliv tilpasse forbruket og dermed unngå økte utgifter.
