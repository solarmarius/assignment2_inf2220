
12. august 2005
Arbeiderpartiet
Arbeiderpartiets eldrepolitiske manifest: TRYGG ALDERDOM
Arbeiderpartiet vil i de neste fire årene sørge for at vi kan tilby en god, effektiv og verdig pleie- og omsorgstjeneste til alle som trenger det, uavhengig av bosted og inntekt. Vi ønsker en eldreomsorg som er preget av trygghet, høy kvalitet og ekte valgfrihet. Det slår Arbeiderpartiet fast i sitt eldrepolitiske manifest som ble presentert på et eldrepolitisk møte i Oslo fredag, hvor tidligere statsminister Gro Harlem Brundtland deltok sammen med Ap-leder Jens Stoltenberg.
I løpet av de siste fire årene har etterspørselen etter eldreomsorg har økt kraftig, samtidig som tilbudet har blitt redusert. I følge Regjeringens egne tall har det blitt 1 120 færre årsverk i pleie- og omsorgstjenesten fra 2002 til 2004. Samtidig har det i samme periode blitt 11 700 flere eldre over 80 år i Norge. Det er en gal utvikling, som Arbeiderpartiet vil bidra til å snu. For å nå målene om trygghet, kvalitet og ekte valgfrihet vil Arbeiderpartiet:
1. Flere hender til pleie og omsorg - 10 000 flere årsverk de neste fire år
Arbeiderpartiet vil øke antall årsverk i pleie- og omsorgstjenesten med 10 000 i kommende fireårsperiode. Det er nødvendig for å dekke opp for svekkelsen av eldreomsorgen og kompensere for vekst i antall eldre over 80 år. I tillegg til å foreta nødvendig styrking av kommunenes økonomi vil Arbeiderpartiet ha en handlingsplan for utdanning og rekruttering av pleie- og omsorgsarbeidere.
2. Nasjonal standard for legetjeneste i sykehjem
Det er i dag for få leger i sykehjemmene. Dette kan medføre at syke og pleietrengende ikke får nødvendig helsehjelp. Sykehjemsbeboere har ofte flere kroniske sykdommer, noe som gir store medisinske behov. For å få til en helt nødvendig forbedring av den medisinske behandlingen, herunder medikamenthåndtering, må det til en vesentlig styrking av legetjenesten.
3. Sykehjemsplass til dem som trenger det
Mange klarer seg godt med hjemmehjelp, hjemmesykepleie og omsorgsbolig. Når alderen øker er det mange som har behov for sykehjem. Vi vet også at noen som bor i omsorgsboliger burde vært på sykehjem. Som en del av Jagland-regjeringens eldreplan ble det innført en gunstig finansieringsordning for bygging og modernisering av sykehjem og omsorgsboliger. Arbeiderpartiet vil videreføre en ordning for kommuner med lav dekningsgrad også etter 2007. Dette er nødvendig for at alle som har behov for det, får sykehjemsplass.
4. Utvide ordningen med pasientombud
Arbeiderpartiet vil endre pasientrettighetsloven slik at også brukere av kommunal eldreomsorg og fastlegetjenester skal omfattes av ordningen med pasientombud. I dag er det bare sykehuspasienter som kan søke hjelp hos pasientombudet. Arbeiderpartiets forslag vil innebære at pleietrengende eldre kan få veiledning om rettigheter, bistand til utarbeidelse av søknader, klager og annet hos et pasientombud.
5. Handlingsplan for styrking av tilbudet for eldre i sykehus
Eldre, som ofte har flere sykdommer samtidig og som krever behandling og oppfølging, opplever ofte at ingen tar et helhetlig ansvar for deres ulike behov i et høyspesialisert system. Mange blir liggende på korridor. Tilbudet i sykehus og kommunal pleie og omsorg, er lite koordinert.
Arbeiderpartiet vil ha en handlingsplan for et styrket tilbud til eldre i sykehus. Handlingsplanen vil sette fokus på følgende:
· Lokalsykehusene skal ha en sentral rolle i helsetjenesten for de eldre og sikre nærhet til nødvendige sykehustjenester.
· Det må settes inn tiltak for å unngå at sykehuspasienter blir lagt på korridor.
· Det må utdannes flere spesialister i geriatri (eldremedisin).
· Alle som har behov for det, må sikres rehabilitering/opptrening.
· Det forpliktende samarbeidet mellom sykehus og kommunenes helsetjenester må styrkes.
· Finansieringsordningene for sykehus må sikre prioritering av eldre med sammensatte lidelser.
