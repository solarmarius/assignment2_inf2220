
25.06-2002-06-25
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
Utdanningsforbundet beskytter seg selv
I sin redsel for at utenforstående instanser skal få innsynsrett i norsk skole, gjør Utdanningsforbundet alt som står i deres makt for å prøve å unngå at dette får gjennomslag. Kvalitetsutvalget har lagt frem en delinnstilling, og tar til orde for at skolen skal bli gjenstand for evaluering og kvalitetssikring. Dette er noe Fremskrittspartiet har etterlyst i årevis fordi vi ønsker å sette brukerne og deres behov i fokus.
Utdanningsforbundet har tradisjonelt vært en av venstresidens sterke støttespillere i utdanningsspørsmål. I likhet med SV og Ap vil forbundet tviholde på enhetsskoleløsningen, selv om denne i realiteten har spilt fallitt for lenge siden. Det har vært en økende tendens de siste tiårene til at skolehverdagen har blitt mer orientert mot kos og hygge, enn mot faglig kunnskapsformidling. Dette fikk vi ikke minst et bevis på rett før jul da PISA- rapporten avslørte at norske elever leverer middelmådige resultater til tross for at vi er det landet i verden som bruker mest penger per innbygger på skole.
Evaluering og utvikling
Kvalitetsutvalget har foreslått å opprette et evalueringsorgan som skal ha ansvaret for å sikre at kvaliteten på undervisningen som blir gitt er tilfredsstillende. Dette er på høy tid, og noe FrP har etterlyst i årevis. I forlengelsen av dette ønsker kvalitetsutvalget også at det skal opprettes en instans som kan bistå skolene i deres utviklingsarbeid, og som er uavhengig av evalueringsorganet. Dermed blir det ikke lenger bukken som passer havresekken i norsk skole, og utviklingen kan skje på elevenes og brukernes premisser og hva de etterspør, og ikke etter hva Helga Hjetland og Utdanningsforbundet måtte mene.
Skoleeier og lærere
Det er skoleeier som har det overordnede ansvaret for kvaliteten og forholdene ved den enkelte skole. Helga Hjetland etterlyser lærerenes rolle i forhold til utviklingsarbeidet ved den enkelte skole. Selvsagt er lærerne viktig for hvilken kvalitet det er på undervisningen. Lærerne er etter Frps syn den viktigste brikken i utdanningssystemet. Det er godt å se at Hjetland ønsker å ta ansvar i forhold til å utvikle kvaliteten i skolen. Det har vært et savn fra den kanten tidligere. Heldigvis har også Utdanningsforbundet etter hvert kunnet innrømme at lærerne har et betydelig ansvar for at norsk skole har fungert mer som en oppbevaringsanstalt, enn et sted hvor faglig kunnskapsformidling er i fokus. FrP ønsker at de lærerne som ikke egner seg til å undervise norske skolebarn skal finne seg noe annet å gjøre, og at en får kvalitetssikret de lærerne som slippes løs på norske skolebarn. Dette ønsket ikke de andre partiene i Stortinget i forbindelse med behandlingen av saken om lærerutdanningene.
Fritt skolevalg
Selvsagt er meningene fra lederne i Utdanningsforbundet ispedd god gammeldags sosialistisk propaganda i kjent stil. Her manes redselsbildet frem hvis elever og foreldre kan få velge skole selv, og ennå verre hvis de finner på å velge private skoler. Vårt samfunn er bygget opp omkring valgfrihet. Hver eneste dag må vi mennesker treffe en rekke valg, noen av dem har konsekvens for resten av livet. Skolegang og utdanning er noe av det mest grunnleggende i et menneskes liv, men dette skal vi ikke få velge selv ifølge Utdanningsforbundet og venstresiden i norsk politikk. Selvsagt vil elever velge de beste skolene dersom de får mulighet, og selvsagt må alle skoler skjerpe kravene til kvalitet dersom de får konkurranse. På denne måten kan en heve nivået i hele skolesektoren. Det er faktisk sånn i dag at kvaliteten på undervisningen varierer fra skole til skole, og fra klasse til klasse. Varierende kommuneøkonomi og tilgang på ressurser har gjort at den enhetsskolen som Utdanningsforbundet tviholder på i realiteten ikke eksisterer, Det største problemet for brukerne er derimot mangel på alternativer, gjennom en flora av private skoler. Når Utdanningsforbundet videre er redd for at det er økonomien som vil avgjøre hvem som får gå på de beste skolene, så er det slik det fungerer i dag. I dag er det bare de rike som kan ha barna i private skoler, fordi det koster penger. FrP ønsker at de private skolene skal få betalt det samme tilskuddet per elev som de offentlige, og dermed ville alle fått muligheten til å velge reelt. Det er i tillegg grunn til å minne Hjetland på at det i disse dager foregår en storstilt pengeinnsamling fra fortvilte foreldre sin side for at barna deres skal få et anstendig skoletilbud. Dette er det endelige beviset Hjetland på at enhetsskolen, fellesskolen og ellers det du ynder å kalle den, er død og begravet.
