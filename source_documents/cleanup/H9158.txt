
17.4.2005
Venstres landsmøte 2005
Frihet og fellesskap. Løsningen i sentrum.
Venstre har visjoner for det sosialliberale Norge - der det enkelte menneske har frihet og mulighet til å finne sin egen vei til det gode liv, og der vi finner den gode balansen mellom den enkeltes frihet og de gode fellesskapsløsningene.
I valgkampen og i kommende stortingsperiode vil Venstre legge særlig vekt på følgende saker:
En moderne miljønasjon
Miljøutfordringene er fortsatt formidable, med klimaendringer og trusler mot de livsviktige økosystemene. Venstre tar disse utforingene på alvor og vil fortsatt være et moderne, teknologioptimistisk og ansvarlig miljøparti. Det gjelder i energipolitikken, samferdselspolitikken, skatte- og avgiftspolitikken og i det klassiske naturvernet.
Et kreativt og nyskapende Norge
Det må skapes mange nye arbeidsplasser i årene framover. De fleste vil komme i bedrifter som ennå ikke er startet. Uten verdiskaping blir det ingen velferd.~ Venstre vil ha en nærings- og innovasjonspolitikk med økt innsats på forskning og utvikling, og en politikk som hjelper gr¸ndere og småbedrifter fram. Da legger vi også forholdene til rette for de større.
En skole for kunnskap og like muligheter
Venstre vil styrke den offentlige skolen. Skolen er samfunnets viktigste redskap for kunnskap og sosial utjevning. Regjeringen har satt i gang kunnskapsløftet - og Venstre vil følge opp. Skal vi ruste opp innholdet i skolen - må vi begynne med å ruste opp læreren gjennom et storstilt kompetanseløft og ved å gjenreise respekten for læreren som faglig og sosial leder. Venstre går inn for 3 mrd kroner til dette kompetanseløftet i neste stortingsperiode.
Mer til dem som trenger det mest
Et velferdssamfunn måles etter hvordan vi tar vare på de svakeste. I Norge handler det ikke lenger om å løfte hele befolkningen, men om å ta vare på enkeltmennesker som har behov for det. Derfor vil Venstre prioritere hjelp til dem som trenger det mest i stedet for å smøre nye velferdsgoder tynt utover alle. Vi vil ha særlig fokus på barn og unges oppvekst. I neste periode vil Venstre slå sammen mange av dagens velferdsytelser til en borgerlønn - en garantert minsteinntekt som er til å leve av - og som knyttes til en personlig tiltaksplan.
~
En radikal politikk for utvikling
Nød og fattigdom er blant de alvorligste utfordringene verden står overfor. Venstre vil føre en radikal politikk for å skape utvikling for alle. Venstre ønsker å fortsette og opptrappe norsk bistand til 1 prosent av BNP. Venstre vil at Norge gjennom sin utviklingspolitikk skal støtte opp om menneskerettigheter, demokratiutvikling og de mål som er satt i FNs tusenårsmål. Venstre vil at Norge skal arbeide for et mer rettferdig internasjonalt handelsregime og at Verdens handelsorganisasjon prioriterer fjerning av eksportsubsidier.
Fellesskap foran særinteresser
Venstre er uavhengig av særinteresser. Ulike interesseorganisasjoner er viktige bidragsytere i det norske samfunn, men politikere og partier må ta helhetshensyn, løfte fram dem som ingen kraftfulle stemmer har, og tenke på kommende generasjoner. Interesseorganisasjoner representerer sine medlemmer, ikke fellesskapet. Venstre vil styrke det folkevalgte demokratiet på alle nivå, spesielt lokaldemokratiet.
En moderne distriktspolitikk
Venstre vil føre en moderne distriktspolitikk som styrker muligheter og initiativ, og ikke stivner i konservativ motstand mot endringer.~ Verdiskapningen er spredt over hele landet. Landbruket og kystnæringene er viktige for verdiskapning, bosetting, kulturlandskap og trivsel. Norge skal videreutvikles som reisemål. En moderne distriktspolitikk forutsetter god samferdsel.
Uten innvandring stopper Norge
Innvandring er grunnleggende positivt og nødvendig. Alle samfunn trenger den kulturelle og økonomiske stimulans som innvandring er. En god integreringspolitikk må ha som utgangspunkt en grunnleggende respekt for andre mennesker. Venstre ønsker et samfunn med kulturelt mangfold, og ser på dette som en ressurs for videre samfunnsutvikling, både kulturelt, sosialt og økonomisk. Arbeidsinnvandring er nødvendig for velferden. Venstre vil stå for en human flyktningepolitikk med basis i menneskerettighetene.
Nei til diskriminering
Venstre vil på alle områder kjempe for at mennesker blir respektert på grunnlag av sin egenverdi og egenart. Alle diskrimineringsformer må inkluderes i lovverket mot diskriminering. Det innebærer blant annet at de siste rester av diskriminering mot lesbiske og homofile må fjernes.
Venstre er nødvendig i regjering
Den borgerlige samarbeidsregjeringen har gått mange skritt i riktig retning. Den har fått orden på økonomien og renten ned, den har tatt tak i fattigdomsproblemet hjemme og ute, den har oppnådd mer enn noen regjering på miljøområdet, den har tatt tak i kunnskapsutfordringen og modernisering av landet. Vi er på rett vei, men har mer å gjøre.
Norge trenger ikke en retur til gammeldags sosialdemokratisk styring, basert på maktkonsentrasjon,~sentraliserte løsninger, motstand mot modernisering og et uryddig forhold til særinteressene.
Venstres program lar seg best gjennomføre i en fortsatt borgerlig samarbeidsregjering med sterk forankring i det sosialliberale sentrum. Venstre har et selvstendig, radikalt ståsted, forskjellig fra sosialisme, forskjellig fra konservatisme. Politikken har flere farger enn rødt og blått. De beste løsningene ligger i sentrum.
mer info: www.venstre.no 
