
mandag 2. oktober 2000 17:30:01
Fritids- og småbåtregisteret:
- Ikke bøter
Regjeringen har foreslått at tollvesenet skal kunne ilegge forenklede forelegg i sammenheng med registrering av fritids- og småbåter. Dette skjer samtidig som Stortinget har vedtatt en evaluering av fritids- og småbåtregisteret. - Tollvesenet bør derfor ikke gis en slik mulighet før evalueringen har funnet sted, mener Venstres finanspolitiske talsmann Terje Johansen. Johansen har i dag stilt spørsmål til Justisministeren om ikke dette forslaget bør utsettes til etter at Stortinget har evaluert registeret. For øvrig ser Venstre positivt på forslaget om å kunne ilegge forenklede forelegg til sjøs.
Venstre stemte mot opprettelsen av småbåtregisteret i 1994. Begrunnelsen var den gang som nå at et slikt register kan brukes til å innføre nye avgifter. Da saken på ny var oppe til behandling i 1999, pekte Venstre også på gevinstene ved et slikt register ikke så ut til å stå i forhold til kostnadene. Foreløpige beregninger viste at registeret allerede har kostet over 60 millioner kroner.
I stortingsbehandlingen fikk Venstre Stortingsflertallet med på en evaluering av registeret. Stortingsflertallet ønsket en evaluering i 2002, men Venstre mener dette kan gjennomføres allerede i 2001.
I Sverige, der båtregisteret er drevet som et frivillig register, klarer man seg med 1/6 av de norske kostnadene. Dette er en langt bedre løsning enn det dyre, obligatoriske, norske registeret. Venstre har derfor som holdning at det norske småbåtregisteret bør nedlegges eller omgjøres til et frivillig register.
