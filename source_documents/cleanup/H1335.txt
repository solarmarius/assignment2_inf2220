
Stortinget, 10. mai 1999 PRESSEMELDING
Fra Fremskrittspartiets Stortingsgruppe
Revidert Nasjonalbudsjett:
FrP forventer endringer
-FrP jubler ikke over regjeringens forslag til revidert nasjonalbudsjett, men mener at det er helt nødvendig å gjennomføre endringer for å få bragt revidert nasjonalbudsjett i havn. Et minimum er at budsjettavtalen mellom sentrum, FrP og Høyre overholdes., uttaler FrPs finanspolitiske talsmann Siv Jensen.
Forventer rentenedgang
-Jeg konstaterer at det er forventet en samlet nedgang i innenlandsk etterspørsel i 1999, en nedgang som er forventet forsterket i 2000. Vi venter svært svak vekst i privat konsum og til dels kraftig fall i bruttoinvesteringene både i 1999 og 2000. Anslaget på konsumprisveksten er justert ned fra 3,25% til 2,4% for 1999. Jeg mener at forholdene ligger til rette for ytterligere rentenedgang., sier Siv Jensen, som ellers konstaterer at det er intet nytt under solen fra regjeringens side i pengepolitikken.
Ikke fornøyd med alt
FrP er fornøyd med at det opprettes politistillinger slik at alle nyutdannede poltifolk kan gå ut i tjeneste for samfunnet, men er misfornøyd med manglende driftsmidler til politiet.
FrP er misfornøyd med forslag til endring av innsatsbasert finansiering av sykehusene, som  til tross for økte bevilgninger, betyr færre behandlede pasienter.
FrP stiller seg totalt avvisende til reduksjon av forsvarets investeringsramme på 100 mill.kr, som regjeringen ikke engang har brydd seg med å begrunne. Dette er et brudd med budsjettavtalen fra i høst., sier Siv Jensen.
FrP stiller seg videre helt uforstående til at hovedstadstilskuddet på 150 mill.kr. foreslås trukket tilbake.
FrP savner videre en dypere oljepolitisk drøftelse som resulterer i tiltak for å sørge for virksomhet og inntekter fra norsk sokkel også når oljeprisen igjen nærmer seg 10 dollar pr.fat. FrP konstaterer at oljeprisen midlertidig er på et høyere nivå, som ikke kan forventes å vedvare på sikt.
