
Onsdag 22. april 1998
Stortingsrepresentant Arne Lyngstad (KrF) på skolekonferanse i Nærøy:
LOKALORIENTER ENHETSSKOLEN
Skolen må fokusere sterkere på mulighetene for lokal orientering av undervisningen. Det må skapes en felles møteplass for skolefolk, nærmiljø og arbeidsliv som kan bidra til skoleutvikling lokalt. Det mener stortingsrepresentant Arne Lyngstad (KrF, Nord-Trøndelag). Lyngstad, som er nestleder i Stortingets utdanningskomité, foreslår kommunale utviklingsråd for skolen.
- Enhetsskolen skal gi likeverdig opplæring. Derfor har vi nasjonale læreplaner med mye fellesstoff. Disse læreplanene oppmuntrer til lokalt læreplanarbeid og lokal orientering av undervisningen. Nå er tiden moden for å stimulere til et sterkere samarbeid om skoleutvikling lokalt, gjennom et samarbeid mellom skole, nærmiljø og næringsliv, sier Arne Lyngstad. Han legger til at kommunale og regionale utviklingsråd bør få ansvar for å fremme samarbeid mellom skole og nærmiljø, stimulere til skoleutvikling lokalt, bidra til å identifisere utviklingsmuligheter og støtte opp om det utviklingsarbeidet som allerede skjer i skolen. Slike råd kan også styrke samarbeidet mellom skole og næringsliv, mener han.
- Etter en periode med større sentralisering av skolen, bør en nå rette søkelyset mot de store muligheter for læring som ligger i nærmiljøet. Det kan gjøres ved å tilrettelegge for lokalt utviklingsarbeid. Stortinget har flere ganger understreket samarbeidet mellom skole og nærmiljø, og vi bør nå skape felles møtepunkt for å stimulere til sterkt samarbeid, sier KrFs skolepolitiske talsmann.
Arne Lyngstad viser til at Stortinget nå har til behandling et forslag til ny opplæringslov, og mener Stortinget bør bruke anledningen til å gi signaler om en slik lokalorientering av enhetsskolen.
