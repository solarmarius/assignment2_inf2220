
29.10.99
Rolf Reikvam SVs utdanningspolitiske talsmann
Sosialistisk Venstrepartis Pressetjeneste
BARE HØYERE LØNN GIR FLERE LÆRERE
Regjeringen tar ikke den dårlige rekrutteringen til læreryrket på alvor. I stortingsmeldingen som er lagt frem i dag finnes det ikke ett nytt tiltak for å få unge til å velge skolen som arbeidsplass, uttaler Reikvam som er SVs utdanningspolitiske talsmann. Reikvam skal være saksordfører for rekrutteringsmeldingen i Stortinget.
Vi trenger ikke en egen stortingsmelding for å ramse opp personalpolitiske tiltak som er sjølsagte på alle andre arbeidsplasser. Dette avslører bare hvor dårlig det står til i skolen på områder som andre arbeidstakere tar som selvfølgelige, mener Reikvam
Det er viktig med kompetanseutviklingstiltak , permisjonsordninger, kartlegging av lærernes arbeidsmiljø og flere PCer, men det alene får trolig ikke flere unge til å velge læreryrket. Dette er bare nødvendig tiltak for å holde på dem som allerede er i skolen og gjøre dem bedre stand til å møte de nye utfordringer som læreplanene legger opp til.
Skal vi få flere til å velge læreryrket, må vi bruke de virkemidlene som vi vet virker. En ny studie foretatt av instituttet for samfunnsforskning har påvist sammenhengen mellom lønnsnivå og rekruttering til læreryrket, uttaler Reikvam.
Vi kan likevel ikke fortsette å behandle lærerene annerledes enn andre lønnstakergrupper. Erstatninger har vært prøvd lenge  særordninger når det gjelder arbeidstid, egne tillegg for deler av landet og spesielle nedbetalingsordninger for studielån duger ikke om vi skal dekke behovet for lærere de neste årene, mener Reikvam.
Jeg håper komiteen nå tar den utfordringen som departementet ikke har våget å ta.
Vi vet hva som må til og det er vi som også sitter med virkemidlene. Nå er det kun viljen det står på, avslutter Reikvam.
