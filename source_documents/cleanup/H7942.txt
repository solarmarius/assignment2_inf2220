
Dato: 2003.10.24
FREMSKRITTSPARTIETS STORTINGSGRUPPE
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
SIDEMÅL - HELT BAK MÅL!
Stortinget har nylig på nytt avvist forslag fra FrP om å gjøre skriftlig sidemål i videregående skole om fra obligatorisk fag til valgfag! Selv Høyre som i likhet med FrP har programfestet at skriftlig sidemålsundervisning skal være valgfri sa nei; her lar H seg åpenbart styre av KrF!
Ca 85-87% av landets voksne befolkning svarer på spørsmål at de privat bruker bokmål som skriftlig språk. Av elever i grunnskolen er det under 15% som i 2002 velger nynorsk som hovedmål. Likevel opprettholder Norge en skoleordning der hhv. valgt hovedmål og valgt sidemål er tilnærmet likestilt gjennom lovgivning, opplæringsplaner og ressursbruk.
Norge er et av meget få land i den vestlige verden som velger å opprettholde en slik ordning med to - i praksis likestilte og nesten like - skriftlige riksspråk.
Også denne høsten dukker debatten om - og frustrasjonen over - ressurstilgangen til norsk skole opp igjen knyttet til både statsbudsjett for 2004 og budsjettsignaler fra kommuner og fylkeskommuner.
I en slik sammenheng hører spørsmålet om sidemålets stilling åpenbart hjemme. Samlet sett har vi fått synkende læringsresultater i norsk skole - også i norsk. Erfarne og anerkjente skolefolk har i over 20 år hevdet at de faglige resultatene for sidemålet er kaotisk dårlig. Det hevdes tom at "resultatene er så negative at det er oppsiktsvekkende hvis vi tenker på alt vi investerer."
Norskfaget er viktig. Vi må bedre læringsresultatet for elevene - det er også avgjørende viktig for læringsresultater i mange andre fag. Da må vi etter FrPs mening også se kritisk på ressursbruken innenfor norskfaget som har det sære trekk at vi som nasjon holder oss med to nesten like skriftspråk.
FrP vil gjøre skolens opplæring i skriftlig sidemål frivillig, Vi vil endre lovgivning, forskrifter og læreplaner slik at ressursbruken rettes mer mot valgt hovedmål og mindre mot valgt sidemål. Når elevene velger - som de etter opplæringslovens kan - må valget også få konsekvenser for ressursbruken. FrP vil også gjøre det lettere å få godkjent forsøk med sidemålsundervisning; både med skriftlig sidemål som valgfag og redusert ressursbruk på sidemål.
FrP beklager på vegne av mange elever og mange foreldre at alle de andre partiene på Stortinget også denne gangen stilte seg avisende til alle våre synspunkt om sidemål og avvisende til vårt forslag som åpner vegen for valgfritt skriftlig sidemål. Men heller ikke her vil FrP gi seg og vi kommer igjen med flere forslag om dette.
