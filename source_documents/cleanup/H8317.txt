
Dato: 23. april 2004
Stortingsrepresentant Arne Sortevik (FrP)
Lovendring om frittstående videregående skoler.
Fritt skolevalg til beste for elevene
- Lovendringen om frittstående videregående skoler som passerte statsråd i dag er en milepæl i norsk skolehistorie. At man knytter godkjenningskrav til innhold og kvalitet, i stedet for formål er god FrP- politikk. Dette betyr dessuten en vesentlig forenkling av reglene enn det som er tilfelle i dagens system, sier stortingsrepresentant Arne Sortevik, skolepolitisk talsmann for FrP.
Sortevik legger til at han innkasserer lovendringen som en seier for FrP med bakgrunn i en politisk avtale mellom FrP og Regjeringspartiene da den nye loven om frittstående grunnskoler ble vedtatt i Stortinget våren 2003.
- Loven legger til grunn for en viktig og nødvendig likebehandling av elever og skoleslag. Derfor er det synd at Regjeringen heller ikke denne gangen tør å gå hele veien frem. Fylkeskommunen får en vetorett i forhold til godkjenning, dersom det innebærer vesentlige negative konsekvenser for opplæringstilbudet i fylkeskommunen. Med dette får fylkeskommunen en altfor stor mulighet til å påvirke godkjenningen av skolene, og FrP stiller seg undrende til hvorfor Regjeringen setter fylkeskommunen foran elevene når det gjelder retten til å velge skole, uttaler Sortevik.
- FrP ønsker en skole med eleven i sentrum - kvalitetsskolen - som innebærer at det er elevene som hele tiden skal være i fokus når fremtidens skolepolitikk blir utformet. Fritt skolevalg er en viktig byggekloss i Fremskrittspartiets kvalitetsskole, og vil føre til sunn konkurranse skolene imellom om å tiltrekke seg elevene, avslutter Sortevik.
