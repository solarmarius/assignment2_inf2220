
Mandag 9.januar 1995
Solveig Sollie, KrFs representant fra Telemark:
KrF vil ha flere studieplasser i Telemark
-Nå må departementet straks bestemme seg for om det skal taes opp et nytt kull med vernepleiestudenter i Telemark. Det er nå helt avgjørende at skolen får svar på søknaden sin om å få ta inn nye studenter til høsten, og at vernepleieutdanningen blir permanent. Dette sa Solveig Sollie, KrFs stortingsrepresentant fra Telemark, på en pressekonferanse på Notodden mandag 9.januar. Hun besøkte samme dag lærerhøgskolen på Notodden og Folkekulturstudiene i Rauland sammen med Jon Lilletun (KrF), leder av Kirke-, utdannings- og forskningskomiteen i Stortinget.
Det er et stort behov for vernepleiere i Telemark i dag, både innenfor omsorgen for psykisk utviklingshemmede, psykiatrien og kommunehelsetjenesten. Dermed kan det trygt utdannes flere vernepleiere uten at disse går ut til arbeidsledighet.
Under budsjettbehandlingen i høst fikk KrF gjennomslag for å opprette 1000 nye studieplasser på landsbasis. Sollie mener at Telemark bør få sin del av disse.
-Det er også et sterkt ønske om å få sosionomutdanning i Telemark. Med den store utbyggingen som er vedtatt på Kjølnes i Porsgrunn bør forholdene ligge praktisk godt til rette for å gi flere utdanningstilbud innenfor helse- og sosialfag, sa hun.
Sollie vil også kjempe for at andre deler av Telemark får flere studieplasser, blant annet Rauland. I dag er det 80 studenter på folkekulturstudiene ved Raulandsakademiet. Linjen for folkemusikk har 20 studenter, mens klassen egentlig burde kunne tatt opp 10 til. Fysisk plassmangel er grunnen til at ikke flere studenter blir tatt opp.
-Raulandsakademiet har alle forutsetninger for å gi studenter en god utdanning innen folkekunst og folkemusikk. Lærerressursene er der, og nærmiljøet rundt skolen har et rikt kultur- og folkemusikkliv bygd på verdifulle tradisjoner, sa Solveig Sollie.
Skal Akademiet bygge ut for å gi mer plass til studenter, trenger de en sikkerhet ved at staten er villig til å inngå en langsiktig leiekontrakt, for eksempel 15 år. Dette vil Kristelig Folkeparti fortsatt arbeide for at skal gå i orden.
