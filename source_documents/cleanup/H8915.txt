
26.01.2005
ARBEIDERPARTIETS STORTINGSGRUPPE
Arbeiderpartiets helsepolitiske talsmann Bjarne Håkon Hanssen
- Arbeiderpartiet krever mer penger til sykehusene nå
- Situasjonen i sykehus-Norge er alvorlig. Som følge av budsjettforliket mellom regjeringen og Fremskrittspartiet, må sykehusene spare 1,8 milliarder kroner i løpet av inneværende år. For å hindre dramatiske kutt i pasientbehandlingen, må regjeringen komme til Stortinget allerede nå med en oppsummering av situasjonen og forslag om tilleggsbevilgninger, sier Arbeiderpartiets helsepolitiske talsmann Bjarne Håkon Hanssen.
Hanssen peker på at det fra hele landet varsles om planlagte kutt i behandlingstilbud, oppsigelser, sammenslåing og nedleggelser.
- Det er åpenbart at det ikke går an å drive norske sykehus i 2005 for nesten to milliarder mindre enn i fjor uten at pasientene rammes. Både lokalbefolkning, pasienter og sykehusansatte opplever nå stor usikkerhet. Derfor kan vi ikke vente helt til revidert nasjonalbudsjett legges fram til våren med å rydde opp i situasjonen, sier Hanssen.
Hanssen minner om at Arbeiderpartiet i sitt alternative budsjett for 2005 foreslo å bevilge én milliard mer til sykehusene enn det regjeringen og Frp ble enige om. Selv med dette opplegget ville sykehusene ha måttet effektivisere, men det hadde da vært mulig å effektivisere fornuftig og unngå dramatiske kutt i pasientbehandlingen.
- Jeg håper nå regjeringen innser alvoret i situasjonen og at helseministeren tar sitt ansvar og rydder opp, sier Bjarne Håkon Hanssen.
