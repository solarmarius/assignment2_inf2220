
Fredag 6. mai 1994
KrF om Revidert Nasjonalbudsjett:
INNHOGG I MOMSKOMPENSASJON VANSKELIG
- KrF VIL BIDRA TIL STABILITET
Det kan bli svært vanskelig for Kristelig Folkeparti å godta et sterkt innhogg i momskompensasjonen for basismatvarer, slik Regjeringen legger opp til i sitt forslag til Revidert Nasjonalbudsjett. Et slikt tiltak vil føre til økte priser på blant annet ost og melk. Det sier Kristelig Folkepartis fraksjon i Stortingets finanskomité, represen-tantene Odd Holten og Einar Steensnæs.
Kristelig Folkepartis finanspolitikere vil arbeide for at underskuddet på statsbudsjettet ikke må økes. Et anslått inntektsbortfall på fem milliarder på grunn av fall i oljeprisen må hentes inn igjen, dels i form av kutt og dels i form av nye, økte inntekter.
-KrF vil på fritt grunnlag gå gjennom Regjeringens forslag til Revidert Nasjonal-budsjett for å se hva vi kan bidra med i den nye situasjonen som nå er, med utgangspunkt i vårt alternative budsjettforslag for 1994, sier Odd Holten og Einar Steensnæs.
-Målet må være å sikre fortsatt stabilitet, slik at vi oppnår trygghet for norsk økonomi, fortsatt rentereduskjon og et stabilt prisnivå. Et eventuelt videre samarbeid med Regjeringen vil fortsatt være basert på et sak-til-sak samarbeid i Stortinget, så langt det er grunnlag for dette, sier Kristelig Folkepartis finansfraksjon i Stortinget.
