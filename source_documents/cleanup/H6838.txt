
28/2-03
Venstres stortingsgruppe
Forståelig aksjon - feil adresse
- Det er forståelig at verfts- og oljearbeidere er frustrert, og engstelige for arbeidsplassene, men streiken hadde hatt større troverdighet hvis den var mindre preget av partipolitikk. Det sier May Britt Vihovde, finanspolitisk talskvinne i Venstre.
- Regjeringen har gjort det næringslivet har bedt om ­ et stramt budsjett som grunnlag for lavere rente og kronekurs, mer satsing på forskning og utvikling, og betydelige lettelser i skatter og avgifter som nettopp er innrettet på å sikre arbeidsplassene.
- Da er det paradoksalt at arbeiderne retter skytset mot regjeringen, og ikke mot opposisjonspartiene som faktisk truer denne politikken og undergraver stabiliteten i økonomien. Det skyldes at fagbevegelsen fortsatt gjør seg til redskap for enkelte partier og henfaller til lettvint propaganda framfor konstruktiv samarbeid, som situasjonen skulle tilsi.
