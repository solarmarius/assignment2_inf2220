
10.6.2005
Morten Lund, finanspolitisk talsmann for Senterpartiet
Skattereformen avgitt i dag:
SKATTEAUKE SOM SVIR FOR SJØLSTENDIGE NÆRINGSDRIVENDE
De 170.000 små-virksomhetene som regnes som sjølstendig næringsdrivende/enkeltpersonsforetak må nå belage seg på å betale mer skatt - mens andre kan glede seg til skattelette. Det er Arbeiderpartiet og SV som sammen med Regjeringen har vendt det døve øret til alle henvendelser om at det er denne gruppe næringsdrivende som kommer dårligst ut av skattereformen.
Regjeringen foreslo at alle selskapsformer skal behandles etter samme prinsipper. Det innebærer at sjølstendige næringsdrivende som risikerer hus og heim om virksomheten får problemer, ikke får beholde dagens skatterabatter. Regjeringen ville heller ikke ta hensyn til at mange i denne gruppen er gründere og nyskapere som ikke får nytte av redusert toppskatt og fjerning av all formueskatt; noe som er tunge elementer i skattereformen.
Senterpartiet foreslår det som et samla næringsliv forlanger for denne gruppen:
-skjermingsrenten gis et risikotillegg på 5% slik at mindre av næringsinntekt ilegges toppskatt.
-formueskatten på næringsformue verdsatt til 2.5 milliarder kroner fjernes som i Sverige.
-gevinst ved salg av driftsløsøre beskattes med 28%
-skogbruksinntekt beskattes flat skatt 28%
-det innføres en fondsavsetnings-ordning med inntekt-utjamning over 10 år som i Danmark.
Det er en næringslivsfiendtlig skattepolitikk som nå har fått flertall. Den vil gjøre det vanskeligere for underskogen i norsk næringsliv, og vil gjøre det mer komplisert å starte noe nytt. Skogbruket med meget store ringvirkninger vil få forverrede vilkår som i sum kan gi over 6000 færre årsverk i trenæringene samlet sett.
Senterpartiet synes dette er en for høg pris å betale for prinsipprytteri ved slutt-behandling av skattereformen.
Senterpartiet mener at selskapsformen enkeltpersonsforetak bør få gunstigere skattevilkår enn i dag slik at ikke alle virksomheter må omdannes til A/S for å få gunstige og forutsigbare skattevilkår.
