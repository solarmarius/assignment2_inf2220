
25.2.2005
Stortingsrepresentant Morten Lund, Senterpartiet
SENTERPARTIET OG LO ER ENIGE OM MYE
Velferdskonferansen som LO´s største forbund Fagforbundet og Senterpartiet arrangerte forleden, fikk stor og fortjent medieoppmerksomhet. Men kommentarene om at enigheten mellom LO og Senterpartiet er oppsiktsvekkende, synes jeg er underlig. Derfor vil jeg minne om noen viktige saker av nyere dato der vi sammen har vunnet store politiske seire.
I 1995 foreslo Brundtland-regjeringen oppmyking av reglene om midlertidige ansettelser. Det ble det ikke noe av. Til slutt var det bare Høyre som støttet Ap-regjeringen.
Samme år behandlet Stortinget forslag om en ny kommunestruktur som ville innebære langt færre kommuner - også der innbyggerne ville noe annet. De største LO-forbundene var viktige støttespillere da Senterpartiet samlet et bredt flertall i Stortinget mot tvangsbruken.
I 1994 ble det et knapt men viktig flertall i LO-kongressen mot norsk EU-medlemskap. Frontene fra den gang - og hvem som vant kampen - er ikke glemt.
Så sent som i 2000 og 2001 trengtes det et generaloppgjør for å sikre sykelønns-ordningen med full lønn fra første sykedag slik LO og Sp vil ha det. Vi lyktes.
I 2002 og 2003 fikk vi en viktig debatt om den nye pengepolitikken. LO og Senterpartiet hadde også her sammenfallende synspunkt som har blitt gjeldende politikk selv om renteinstruksen ikke formelt er endret: det skal ved fastsettelse av styringsrenten også siktes mot stabil sysselsetting og en stabil kronekurs. Denne politikkendring kom dessverre i seneste laget til å berge mange arbeidsplasser fra utflagging og nedlegging.
I løpet av siste år har overgangsordninger for fri innvandring av arbeidskraft fra de nye EU-landene blitt et viktig stridstema. I starten var Senterpartiet og Fr.P alene om å ønske like strenge regler som i nabolandene. LO kom med på laget før både Ap og SV. Nå er det bred enighet om at en overgangsording trengs mens man får på plass de reglene som krever at utenlandske arbeidere skal ha norske lønns- og arbeidsvilkår.
Til slutt vil jeg nevne de største sakene som finanskomiteen har hatt til behandling denne perioden: skattereformen og pensjonsreformen. Senterpartiet ønsker å bidra til langsiktige og forutsigbare reformer som gir forbedret utjevning og likestilling. Også her er jeg sikker på at LO og Senterpartiet vil ende opp med enighet om mål og virkemidler.
