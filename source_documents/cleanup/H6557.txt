
08.05.02
Vegard Martinsen, (DLF)
"Lyv til din nye arbeidsgiver" sier likestillingsombudet
Likestillingsombud Kristin Mili mener ifølge Nettavisen at kvinner ikke bør snakke høyt om barneplaner hvis de blir spurt om dette i et jobbintervju.
Grunnen er at en bedrift neppe vil ansette en person som må ut i permisjon rett etter ansettelsen, da må bedriften ikke bare lære opp den nyansatte, bedriften må også lære opp vikaren. Og den gravide kan ikke sies opp, så vikaren kan ikke bli fast ansatt.
Det virker som om Mile overhodet ikke har klart å tenke seg hva resultatet av hennes oppfordring vil bli. Resultatet blir at det vil bli langt vanskeligere for unge kvinner å bli ansatte i det hele tatt.
Når en bedrift ikke kan regne med at arbeidssøker vil svare ærlig på spørsmål om hun har tenkt å få barn i løpet av de neste få år, vil dette føre til at bedriften sikrer seg og rett og slett lar være å ansette unge kvinner.
Hvis søkeren følger Milers oppfordring og lyver, og så må ut i permisjon etter noen få måneder, da vil dette neppe bedre forholdet mellom bedriften og den ansatte.
DLF vil fjerne alle statlige regler som angår ansettelsesbetingelser mellom en bedrift og dens ansatte, og DLF vil også legge ned likestillingsombudet. Dette vil gjøre det langt lettere for alle å få ansettelser.
