
04.07.03
Arbeiderpartiets kommunalpolitiske talsmann Karl Eirik Schjøtt-Pedersen
Ber om redegjørelse fra arbeids- og administrasjonsministeren
Arbeiderpartiets kommunalpolitiske talsmann Karl Eirik Schjøtt-Pedersen mener Regjeringen skaper stor usikkerhet omkring bevilgningene til tiltak for å redusere sykefravær, etter gårsdagens sprikende utspill fra sosialministeren og arbeids- og administrasjonsministeren. Han har derfor i dag sendt et brev der han ber statsråd Victor Norman svare på hvordan Regjeringen har tenkt å finansiere ordningen med at bedrifter kan få støtte til å redusere sykefravær.
Schjøtt-Pedersen viser til administrasjonsministerens utsagn i NRK torsdag 3. juli om at kutt i bevilgningene til å forebygge sykefravær over sosialdepartementets budsjett heller kan bevilges over Arbeids- og administrasjonsdepartementets budsjett.
- Det bes om en nærmere redegjørelse for hvordan statsråden vil organisere dette, hvilket budsjettkapittel beløpet skal hentes fra og hvilken annen aktivitet som eventuelt må reduseres. I den utstrekning statsråden mener at annen aktivitet eventuelt ikke må reduseres, må en anta at aktivitetsnivået over AADs budsjett må være som tidligere forutsatt. I så fall; hvordan kan det hevdes at kuttet under Sosialdepartementets budsjett ikke har virkning, spør Schjøtt-Pedersen i brevet.
