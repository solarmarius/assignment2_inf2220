
9.1.2004
Utdanningspolitisk talsmann for Senterpartiet Rune J. Skjælaaen
Strider mot Stortingets vedtak
- Godkjenning av en eventuell søknad fra Oslopolitikerne om å gjøre sidemålsundervisningen i skolen valgfri, vil være i strid med det Stortinget sa for bare noen måneder siden. Det sier utdanningspolitisk talsmann for Senterpartiet Rune J. Skjælaaen.
Skjælaaen peker på at Stortinget i høst behandlet et forslag fra Fremskrittspartiet om å gjøre sidemålsundervisningen valgfri. Forslaget fikk bare støtte fra representantene fra Fremskrittspartiet. De andre medlemmene i utdanningskomiteen peker i sine merknader på at et slikt forslag vil være en endring av norsk språkpolitikk. Flertallet sier videre at sidemålet har en naturlig plass i utdanningssystemet. - Signalet fra komiteen var klokkeklart, sier Skjælaaen som var saksordfører for saken i Stortinget.
Skjælaaen mener også at argumentene for angrepet sidemålsundervisningen er syltynne. Her blir det vist til at norske elever scorer lavt på lese- og skrivetester i forhold til land som er naturlig å sammenligne oss med. - Det finnes ingen forskning som tyder på at sidemålsundervisningen i skolen svekker lese- og skrivekunnskapene til elevene. Resultatet kan like gjerne være at disse kunnskapene blir styrket gjennom sidemålsundervisningen, seier Skjælaaen.
- Norsk språkpolitikk bygger på innbyggernes rett til å bruke sin egen målform. En rekke stillinger i stat/kommune og i skoleverket krever at en mestrer begge målformer. Dette handler om den språkpolitikken som har vært ført, og som føres i landet vårt, og om vår rett som innbyggere til å bruke vår egen målform, sier Skjælaaen.
