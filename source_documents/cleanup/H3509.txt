
Onsdag 18. desember 1996
KrF-leder Valgerd Svarstad Haugland:
KOMBINASJON KONTANTSTØTTE OG BARNEHAGEUTBYGGING GIR REELL VALGFRIHET
-Det er i en kombinasjon av et tilbud om kontantstøtte og en fortsatt utbygging av barnehagetilbudet at valgfriheten virkelig kan realiseres. Det vil gi foreldrene en reell mulighet til å velge omsorgsform for de aller minste barna.
Det sa Kristelig Folkepartis leder Valgerd Svarstad Haugland da Stortinget onsdag behandlet et forslag fra KrF og Venstre om å innføre kontantstøtte som et omsorgstillegg til barnetrygden. Valgerd Svarstad Haugland beskrev forslaget om kontantstøtte som et framtidsrettet forslag, og mente at tiden nå er overmoden for en slik ordning. Flere undersøkelser har vist at både småbarnsmødre og småbarnsfedre ønsker et slikt tilbud. KrF-lederen avviste at kontantstøtte vil svekke kvinnenes posisjon i arbeidsmarkedet, og karakteriserte en slik argumentasjon som "direkte tøv".
-Dersom en kvinne er ute i yrkeslivet og har en interessant jobb hun ikke vil slutte i, vil ikke en kontantstøtte på vel 30.000 kroner "tvinge" henne tilbake til hjemmet. Jeg har større tro på kvinnene enn som så, sa hun.
Valgerd Svarstad Haugland slo også fast at stortingsflertallet foreløpig er i utakt med folkeflertallet i denne saken, og la til at hun hadde håpet barne- og familieministeren hadde innsett at dersom ambisjonen om full barnehagedekning innen år 2000 skal nås, vil innføring av kontantstøtte være ett av tiltakene som gjør dette mulig.
