
Oslo, 14. april, 2004
Stortingsrepresentant Arne Sortevik
Manglende skolevedlikehold bekreftet!
- Jeg registrerer at Regjeringens utvalg som skal vurdere offentlig eiendomsforvaltning nå har lagt frem en statusrapport om bygningsvedlikehold. Jeg registrerer videre at statsråd Kristin Clemet bruker rapporten til nærmest å "friskmelde" skolebygningene i Norge. Det er en konklusjon og en påstand som jeg ikke tror elever, foreldre og skoleansatte vil være enige i, sier stortingsrepresentant Arne Sortevik som er FrPs skolepolitiske talsmann.
- Men når det er skoleeierne selv - de som er ansvarlig for dårlig vedlikehold og årelang manglende oppfølgning av forskrifter og lovbestemmelser som gjelder for skoleelevers arbeidsmiljø - som setter karakter på egen innsats blir dette som "bukken og havresekken", sier FrPs Arne Sortevik. Rapporten er samtidig en påminnelse om at tilsynet med norske skoler fungerer dårlig og at tilsyn ute på den enkelte skole mangler fullstendig.
- Kommunal og Regiondepartementet er heldigvis mer "edruelig" i sin konklusjon, sier Arne Sortevik. Derfra heter det at "en ny rapport bekrefter et betydelig vedlikeholdsetterslep". Jeg håper nå at Utdanningsdepartementet vil opptre "edruelig" i forhold til Stortingets vedtaksnr.5 fra Trontaledebatten i fjor høst, der forslag fra FrP om å legge frem for Stortinget en redegjørelse om vedlikeholdssituasjonen ble vedtatt, sier Arne Sortevik. Derfor forventer FrP en objektiv og balansert redegjørelse fremlagt for Stortinget i vårsesjonen 2004 slik at Stortinget kan sikre dagens elever et arbeidsmiljø som tilfredsstiller gjeldende lover og forskrifter.
Stortingets vedtak;
Møte 06.10.2003 sak nr. 1 , vedtaksnr. 5 Stortinget ber Regjeringen utarbeide en oversikt over og fremlegge en redegjørelse for Stortinget om vedlikeholdssituasjonen for skolebygg i grunnskolen og den videregående skole i løpet av første halvår 2004.
(Jf. forslag fra Carl I. Hagen på vegne av Fremskrittspartiet) (Hans Majestet Kongens tale til det 148. Storting ved dets åpning og melding om Noregs rikes tilstand og styring)
