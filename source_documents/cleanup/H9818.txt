
20.12.2005
Alf Ivar Samuelsen, Senterpartiet
Kronikk
Alf Ivar Samuelsen, forsvars- og utenrikspolitisk talsmann på Stortinget for Senterpartiet og nylig oppnevnt som leder av Senterpartiets nordområdeutvalg
Rød-grønn nordområdesatsning
Senterpartiet har over lengre tid lagt stor vekt på utviklingen i Nordområdene, og partiet var den sterkeste utfordreren da den forrige regjeringen presenterte sin stortingsmelding om Nordområdene. Temaet er viet betydelig plass i det nye partiprogrammet og stod også sentralt i Senterpartiets valgkamp. Engasjementet for nordområdene førte også partiet med seg, både i Soria Moria-forhandlingene og i den nye regjeringen. Dermed ble det også oppnevnt en egen statssekretær fra Senterpartiet i UD som skal ha spesielt fokus på Nordområdene. Som et ledd i videreutviklingen av dette engasjementet har Senterpartiets sentralstyre oppnevnt et eget Nordområdeutvalg.
Den avgåtte regjeringens politikk har vist et fokus mot internasjonale konflikter. I tiden framover er Senterpartiet opptatt av at vårt internasjonale engasjement skal snus i retning mot Nato- og FN-operasjoner. Samtidig må vi nå se på hvordan Forsvaret på best mulig måte kan organiseres i forhold til en tydeligere Nord-områdetilstedeværelse. Senterpartiet kommer i forsvarssammenheng framover til å tydeliggjøre hva vi legger i et nordvendt fokus - og er svært glade for at det i Soria Moria-erklæringen kommer klart fram at det er nødvendig med en gjennomgang for å styrke Forsvarets tilstedeværelse og vår suverenitetshevdelse i nord. I tråd med Soria Moria må politiske vedtak om lokalisering av avdelinger følges opp.
Senterpartiet mener at Norge trenger en helhetlig strategi for nordområdene. Vi vil arbeide for en ny og mer slagkraftig nordområdepolitikk som omfatter forsvars-, distrikts- og næringspolitikk spesielt og en tverrsektoriell tenkning generelt, hvor også bilaterale forhold prioriteres. I arbeidet framover er det viktig å få kartlagt de virkemidler som kan brukes for å få en sterk og helhetlig satsning på nordområdene med basis i de utfordringer og muligheter som fins i nord. Nord-Norge har store muligheter til å videreutvikle sin kompetanse både generelt og med vekt på arktiske forhold og de rike naturressursene i landsdelen. Vi må vektlegge hensynet til både bosetting/arbeidsplasser og en framtidsretta miljøtenkning.
Den rød-grønne regjeringen mener at Norges sikkerhet trygges best gjennom et godt internasjonalt samarbeid, og gjennom god samhandling med alle våre naboland. Vi skal videreføre Norges medlemskap i NATO, og bruke organisasjonen aktivt til å utvikle transatlantisk dialog, partnerskap, fremme fredsbevaring, nedrustning, rustningskontroll og konfliktforebygging. Vi vil ha et moderne forsvar, tilpasset nye sikkerhetsutfordringer. Nye og mer sammensatte trusler øker behovet for et fleksibelt forsvar som kan håndtere et bredt spekter av ulike oppgaver. Beredskap langs kysten skal prioriteres høyere enn i dag, og Forsvarets rolle i forhold til miljøovervåking og maritimt redningsarbeid må derfor styrkes. Forsvaret skal i større grad enn i dag innrettes mot å håndheve suverenitet og sikre stabilitet i våre havområder, særlig i nord.
Noen viktige punkter fra Soria Moria-erklæringen om nordområdene:
 definere nordområdene som Norges strategiske hovedinteresse og styrke nordområdearbeidet gjennom organisatoriske endringer og politisk vektlegging.
 legge fram en "Handlingsplan for forvaltnings- og miljøsamarbeidet" i Nordområdene.
 styrke samarbeidet med Russland, og fortsette arbeidet med å komme til enighet omkring de uavklarte grensespørsmålene.
 styrke Barentssamarbeidet og arbeidet i Arktisk Råd.
Senterpartiet er derfor meget fornøyd med at Regjeringen ser på nordområdene som Norges viktigste strategiske satsingsområde. Det er derfor viktig og riktig at Forsvarets tilstedeværelse skal holdes på et høyt nivå i Nord-Norge, at beredskap langs kysten skal prioriteres høyere enn i dag, og Forsvarets rolle i forhold til miljøovervåking, ressurskontroll, beredskap og maritimt redningsarbeid skal styrkes. Naturressursene i nordområdene vil berike Norges befolkning i årene framover, og det er viktig at vi tar hensyn til miljøet i forbindelse med utnyttelsen av naturressursene. Det å få lagt fram en handlingsplan for forvaltnings- og miljøsamarbeidet er derfor veldig viktig, samtidig som det er avgjørende at man fortsetter dialogen med Russland i forbindelse med de uavklarte grensespørsmålene.
Det er viktig at vi også i håndtering av utfordringene i Svalbardområdet er tydelige, og at vi gjennom en konstruktiv dialog vektlegger vårt forvaltningsansvar. Senterpartiet tror at Barentssamarbeidet og arbeidet i Arktisk Råd er nyttig i forhold til alle disse spørsmålene. Senterpartiet vil bidra til at det skjer en aktiv nordområdesatsning fra regjeringen i tiden framover - en rød-grønn nordområdesatsning.
