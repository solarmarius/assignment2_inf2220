
tirsdag 31. august 1999 11:54:27
Venstre:
Det må bli lettere å stille lokale lister
Reglene for å stille lister ved lokalvalgene må mykes opp. Dette er et av flere tiltak Venstre vil foreslå i en tiltakspakke for å styrke lokaldemokratiet som legges fram i slutten av denne uken.
Reglene for å stille lister til lokalvalg er en av grunnen til lav valgdeltakelse, mener Venstre.
Ved høstens valg er det slik at det i over 100 kommuner ikke er mulig å stemme på 3 av de 7 partiene som er representert på Stortinget - Fremskrittspartiet, Venstre eller Sosialistisk Venstreparti. Dette er partier som tilsammen vil ha minst 20% av stemmene ved høstens valg. Det er lite trolig at de velgerne som primært ville stemme på ett av disse partiene, heller stemmer på ett av de andre, men mer trolig at disse velgerne heller blir "hjemmesitter" - også i fylkestingsvalget.
For å øke det lokalpolitiske mangfoldet vil Venstre foreslå at kravet om hvor mange personer det må til for å stille lokal valgliste senkes. I dag må halvparten av tallet på representanter i kommunestyret (+1) være oppført på en lokal liste for at den skal være gyldig. Venstre mener at 1/4 skal være nok. Eksempel: Med 25 representanter i kommunestyret, trengs det i dag 13 navn for å fylle en liste. Venstre mener ved et slikt tilfelle at 7 navn (1/4 +1) skal være nok. Dette vil bidra til at det blir langt lettere å stille lister (også uavhengige by- og bygdelister) og dermed være et viktig bidrag til at folk får større muligheter til å velge mellom de ulike listene, dermed større engasjement og deltakelse.
Ved en oppmyking slipper vi episoder med "telefonkatalog-demokrati" hvor partier stiller opp kandidater fra telefonkatalogen for å klare å få på plass de siste kandidatene.
