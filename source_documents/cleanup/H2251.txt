
Fredag 19. februar 1993
Stortingsrepresentant Per Sævik (KrF):
DET PERSONLEGE ANSVAR KAN IKKJE KOLLEKTIVISERAST!
Kristeleg Folkeparti må ikkje falle for freistinga til å få auka oppslutnad ved berre å lova meir. Dei siste 30 åra har einkvar valkamp vore eit kappløp mot lovnadstoppen. No er tida inne til å sjå kva vi har gjort med det eller dei punda vi vart betrudd å forvalte. Me lyt vedgå at ein del av dei kollektive løysingane vi har støtta etableringa av, ikkje alltid har vore så framtidsretta som vi trudde. Det sa stortingsrepresentant Per Sævik i talen sin til fylkesårsmøtet i Møre og Romsdal Kristeleg Folkeparti i Kristiansund fredag kveld.
Per Sævik bad om ein ideologisk debatt om ikkje den einskilde har eit personleg ansvar som ikkje kan kollektiviserast. Dette gjeld i høve til Guds skaparordning, til forvaltar-ansvaret og i høve til ansvaret vårt som medmennesker.
-Dette er ansvar vi ikkje utan vidare kan seie at det offentlege lyt ta. Eg trur tvert om at eit personleg engasjement og eit personleg ansvar er den beste garanti for ein sosial god utvikling, sa Per Sævik.
Per Sævik la ikkje skjul på at han er oppteken av framtida for Kristeleg Folkeparti, og korleis ein skal snu motvind til medvind.
-Me gjer alle vel i å spørre korleis den einskilde kan vere med og støtte opp om den arbeidsreiskapen som Kristeleg Folkeparti er på den politiske arenaen, sa han.
Han peika og på at KrF sine støttespelarar ikkje er ei så homogen gruppe som dei har vore tidlegare, og viste til prestar som lar seg intervjue om gleda over ølet, og nyutnemnde biskopar som nyt livets gode som rødvin og konjakk.
-Eg vil ikkje gjere dette til ei "salighetssak", men eg er heller ikkje så naiv at eg ikkje trur desse haldningane vil gjere seg stadig meir gjeldande i samfunnsdebatten. I gjennomsnitt døyr eitt menneske kvar einaste dag i Oslo av rus eller rusrelaterte forhold. I eit slikt ljos er det sers forstemmande å registrera dei liberale haldningaene som er i ferd med å utvikle seg på dette området, sa Per Sævik i talen sin til årsmøtet i Møre og Romsdal Kristeleg Folkeparti.
