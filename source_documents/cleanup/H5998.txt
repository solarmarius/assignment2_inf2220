
Stortinget, 11. juni 2002
Jan Tore Sanner
Useriøst barnehageforlik fra opposisjonen
- Vi hadde muligheten til å få til et bredt forlik om en ambisiøs og forpliktende barnehagepolitikk. I stedet finner opposisjonen sammen og skaper ny usikkerhet om både utbygging og finansieringsmodell, sier Jan Tore Sanner, finanspolitisk talsmann i Høyre.
- Vi konstaterer at Ap, SV, FrP og Sp ikke har blitt enige om hvordan de skal finne inndekning for sitt opplegg. De samme partiene har heller ikke blitt enige om hvilken finansieringsmodell de vil bruke. Dette er to helt avgjørende faktorer for i det hele tatt å komme i gang med den satsingen de forespeiler, fortsetter Sanner. - Er det SV som skal kutte på skolebudsjettene for å finansiere dette, eller er det FrP som skal være med å øke skattene, spør Sanner.
Det er ingen uenighet om målene i barnehagepolitikken på Stortinget, full behovsdekning og lavere foreldrebetaling. Vi strakk oss langt i forhandlingene med opposisjonen og la frem en offensiv, realistisk og forpliktende skisse for å nå disse målene, sier Jan Tore Sanner.
Vi opplever at opposisjonspartienes bastante krav om rask innføring av maksimalpris ikke kan forsvares så lenge ingen kan forutsi konsekvensene av en slik ordning. En rigid maksimalpris kan føre til at mange private barnehager går konkurs og at kvaliteten i barnehagene svekkes. Regjeringspartiene har vist vilje til å diskutere og utrede ulike modeller for tak på foreldrebetalingen, men vi må da vite hvilke konsekvenser en slik ordning kan få.
Norske småbarnsforeldre har opplevd for mange brutte løfter barnehagepolitikken. Vi frykter at avtalen mellom opposisjonspartiene nok en gang bidrar til å kaste blår i øynene på småbarnsforeldrene. Det vi trenger er realisme og resultater.
For regjeringspartiene har det vært viktig at ønsket om maksimalpris ikke skal være til hinder for målet om full barnehagedekning. Dette er også i tråd med de undersøkelser som er gjort ­ folk flest synes det er viktigst å få en barnehageplass og ikke lavere pris til de som allerede har fått plass.
