
Stortinget, 16.11.2004
Knut Storberget, medlem av justiskomiteen (Ap)
OPPDATERT PRESSEMELDING: HELT UAKSEPTABEL FENGSELSSIKKERHET
- I vårt alternative budsjett for neste år foreslår Arbeiderpartiet å øke kriminalomsorgens driftsmidler for å sørge for sikkerhet og fokus på soningens innhold, med 56 millioner kroner. I tillegg foreslår vi å starte bygging og prosjektering i 2005 av nye fengselsplasser i Halden, Bergen, Fræna og Indre Salten med 52 millioner kroner. Vi forstår skuffelsen til Norsk Fengsels- og Friomsorgsforbund over at budsjettforliket mellom regjeringspartiene og Fremskrittspartiet ikke inneholder ekstrabevilgninger til fengslene for høyning av sikkerheten, sier Knut Storberget, Aps justispolitiske talsmann, i forbindelse med at NRK Brennpunkt i kveld tar opp sikkerheten i Oslo fengsel. -Frp burde ha brukt noe av justismillionene til kriminalomsorg og sikring av fengslene i stedet for å la en så stor del av budsjettmidlene gå direkte til styrking av politi- og lensmannsetaten, legger han til.
- Situasjonen i Oslo fengsel slik fremstilt på NRK i kveld er helt uakseptabel. Det tekniske utstyr er ikke godt nok og bemanningssituasjonen er nå såpass presset i norske fengsler at justisministeren for lengst skulle tatt grep. Situasjonen ble senest tatt opp av Arbeiderpartiet i stortinget i forrige uke, understreker Storberget.
Arbeiderpartiet beklager at budsjettforliket mellom regjeringspartiene og Fremskrittspartiet ikke innebærer økt satsing på kriminalomsorgen og sikkerhet i fengslene. Dette bidrar til fortsatt økt press, lange soningskøer, lav bemanning og dårlig sikkerhet. Arbeiderpartiet ønsket i fjor og i år å satse over 100 millioner til økt satsing på sikkerhet, utbygging av flere plasser og bedre innholdsmessig soning. Det vil trenges for å øke sikkerheten og ikke minst forhindre at så mange som i dag kommer igjen som gjengangere.
Justisministeren bærer et tungt ansvar for ikke å ta fatt i dette, avslutter Knut Storberget samtidig som han ber forlikspartiene om å vurdere å bruke noe av deres satsing på politiet til å gjøre noe med situasjonen i kriminalomsorgen.
Arbeiderpartiets budsjettforslag for justissektoren 2005:
- Å øke kriminalomsorgens driftsmidler, for å sørge for sikkerhet og fokus på soningens innhold, med 56 mill. kroner.
- Å starte bygging og prosjektering i 2004 av nye fengselsplasser i Halden, Bergen, Fræna og Indre Salten med 52 mill. kroner.
- Å øke driftsmidlene til domstolene med 30 mill. kroner.
- Å styrke nærpolitiet med 50 mill. kroner til bemanning i helger og for å ivareta lokal og bidra til økt forkus på forbyggende arbeid.
- Å hindre gjeninnføring av egenandel på fri rettshjelp med 58 mill. kroner
- Å styrke den høyere påtalemyndighet med 4 millioner kroner
