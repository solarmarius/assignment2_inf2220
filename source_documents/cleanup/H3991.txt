
11.6.2001
Magnhild Meltveit Kleppa,
Pressemelding fra
LYSPUNKT I DISTRIKTSPOLITIKKEN
- Det er oppmuntrande at Regjeringa no erkjenner at sentrumsregjeringa sitt initiativ om næringshagar har vore vellukka og skal vidareførast og det er bra at Arbeidarpartiet meiner det skal utdannast fleire positivitsagentar, sa Magnhild Meltveit Kleppa frå Senterpartiet i Stortinget i dag i debatten om distrikts- og regionalmeldinga.
Meltveit Kleppa var også svært nøgd med at heile komiteen ynskjer ein analyse og ei vurdering av kva avstandskostnader betyr for næringslivet i distrikta. Ho meinte at skatt på avstand må reduserast. Ho såg fram til ei sak der Stortinget kunne gå meir inn i kva veginvesteringar, vegvedlikehald, fraktutjamning, fly- og ferjetakstar osb. betyr og kor viktig det er med konkrete endringar for å få til ei betre fordeling.
Meltveit Kleppa meinte det er gledeleg at Regjeringa får støtte til dei regionale utviklingsprogramma. Dette er eit opplegg som inneber at fylkeskommunane får ei styrka rolle, som dei etter Senterpartiet sitt syn og bør ha når det gjeld næringsutvikling. Ho viste til at Senterpartiet meiner dei regionale SND-styra som ein naturleg fylgje av dette burde vore oppnemnde av fylkeskommunane.
Eit fleirtal, alle med unntak av Arbeidarpartiet, ber Regjeringa i 2002.budsjettet gjera greie for korleis kommunane kan stimulerast til å ta i bruk web.basert undervisning, m.a. elektroniske klasserom. Eit fleirtal ber også Regjeringa sjå nærare på eit program for utleigebustader i distrikta, noko som betyr mykje for ungdom som vurderer om dei skal slå seg til i ein meir perifer kommune.
Meltveit Kleppa meinte dette var lyspunkt i ei innstilling som elles er prega av at Arbeidarpartiet ikkje møter konkrete forslag frå Senterpartiet, Kristeleg Folkeparti og Sosialistisk Venstreparti på ein offensiv måte. I staden meiner Arbeidarpartiet at framlegget frå Regjeringa er godt nok sjølv om det ikkje inneheld korkje nye framlegg eller meir pengar.
