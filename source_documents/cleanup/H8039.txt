
Stortinget, 3. desember 2003
Stortingsrepresentant Øyvind Vaksdal (FrP)
Strømkundene sviktes igjen
Nok en gang ser vi at Stortingets flertall ikke er sitt ansvar bevisst og løper fra sitt ansvar når det virkelig gjelder, sier Fremskrittspartiets energipolitiske talsmann Øyvind Vaksdal, etter at Energi- og miljøkomiteen nå har avgitt sin innstilling når det gjelder gjennomgangen av nettleie og tariffer.
Fremskrittspartiet sto også denne gang alene om å ivareta forbrukernes interesser ved å be om at NVE skal stille langt strengere krav til kostnadskontroll og effektivitet når de skal godkjenne nettselskapenes inntektsrammer.
Mange opplever at de blir straffet med høyere nettleie når de har fulgt oppfordringen om å spare strøm, sier Vaksdal, og derfor må vi gjennomgå NVEs regelverk på nytt for å få det mer treffsikkert og få en bedre og mer rettferdig fordeling av kostnadene.
Fremskrittspartiet fremmer følgende forslag i innstillingen:
"Stortinget ber Regjeringen foreta en gjennomgang av NVEs regelverk med hensyn til godkjenning av nettselskapenes årlige inntektsrammer, for å gjøre dette mer treffsikkert, utjevne kostnadene på en bedre måte, samt stille strengere krav til kostnadskontroll og effektivitet. Gjennomgangen foretas innen 1. april 2004."
Saken behandles endelig i Stortinget mandag 8. desember.
