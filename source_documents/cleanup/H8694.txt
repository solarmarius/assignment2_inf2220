
13.10.2004
Utdanningspolitisk talsperson i Arbeiderpartiet, Karita Bekkemellem Orheim
Fortsett opprustingen av skolene
I 2001 lovet Arbeiderparti-regjeringen en stor satsning på oppussing skolebygg over hele landet. Vi foreslo, og fikk gjennomslag for, at kommunene skulle få rentefrie lån for å pusse opp skolene. 15 milliarder kroner over en åtteårsperiode ble satt av til formålet.
I ettertid ser vi at ordningen har vært en stor suksess. Per dags dato har kommunene mottatt åtte milliarder kroner i rentefrie lån. Det er derfor svært skuffende at Bondevik-regjeringen med Erna Solberg i spissen, vil fryse denne låneordningen i 2005. Unødvendig forfall av skolebygg vil da fortsette. Effekten er at en allerede stram kommuneøkonomi forverres ytterligere. Er det dette kommunalminister Solberg ønsker?
Arbeiderpartiet vil ikke sitte og se på at forfallet av landets skolebygg forsetter. Derfor vil vi foreslå to milliarder kroner til låneordningen til neste år. Det er kanskje ikke nok til å pusse opp alle skolene i hele landet, men det er et godt bidrag til å stoppe forfallet. Jo lengre man venter med å pusse opp bygninger som trenger vedlikehold, jo dyrere vil det bli når jobben faktisk skal gjøres. Det er derfor fordyrende å vente. Med andre ord - låneordningen er god økonomi og fornuftig forvaltning av offentlige bygninger.
Byggenæringens Landsforening har beregnet at to ekstra milliarder kroner i lån til skolebygg vil innebære ca 2000 nye arbeidsplasser. Dette er derfor et kinderegg for kommunene. For det første bedrer vi standarden for skolebyggene, samtidig forverrer vi ikke kommuneøkonomien og for det tredje reduserer man ledigheten. Jeg vil derfor be regjeringen om å vende i tide. Det er ingen skam å snu.
