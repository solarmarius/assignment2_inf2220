
17.06.02
Morten Lund (Sp):
SYKEFRAVÆRET REDUSERES IKKE VED ØKET PRESS
Regjeringen truer med karensdager og andre reduksjoner i sykelønna for å presse sykefraværet nedover. Regjeringen vil foreslå økt adgang til å jobbe overtid for å presse mer arbeid ut av de som allerede er i arbeid. Regjeringen vil innføre arbeidskraft fra land med lågt lønnsnivå for å utvide arbeidsstyrken.
Senterpartiet mener den sterke stigningen i sykefraværet er et tegn på at presset i arbeidslivet er stort nok, og vil gå mot å svekke sykelønnsordningen og begrensningen i bruk av overtid. Vi mener behovet for mer arbeidskraft primært må løses ved å gjenåpne arbeidsmarkedet for den svært store reserven som finnes blant de ledige, blant deltidsarbeidende, innvandrere, yrkeshemmede, seniorer over 50 år og de som venter alt for lenge på operasjoner og attføring. Mye reservearbeidskraft finnes i distrikter der jobbene er forsvunnet pga. effektivisering og sentralisering.
I debatten om revidert nasjonalbudsjett 21. juni fremmer Senterpartiet slikt forslag:
"Stortinget ber Regjeringen legge fram en sak for Stortinget om de samfunnsøkonomiske gevinster av tiltak som bidrar til at våre arbeidskraft-reserver blir utnyttet bedre enn i dag innafor de grenser som settes av dagens lovvverk."
Senterpartiet er enig med statsråd Norman som har sagt at sløsing med arbeidskraft er den aller verste form for sløsing. Vi vil derfor belønne arbeidsgivere som tar inn innvandrere, yrkeshemmede eller andre fra den store arbeidskraft-reserven. Vi vil sette ned arbeidsgiveravgifta for alle over 55 år. Vi bevilger penger slik at ledige anleggsarbeidere kan få bygge vei. Vi bevilger store beløp til helsevesenet slik at de som er blitt pasienter, kan få raskere behandling. Vi vil øke støtten til de som skaper jobber for seg og andre i distrikter der jobber er blitt borte. Vi vil dempe skattetrykket til fordel for lågtlønnede slik at de på deltid får lyst å jobbe mer.
Senterpartiet tror disse tiltakene og slik pengebruk vil minske presset i norsk økonomi.
Senterpartiet mener alvor når vi sier at arbeidskrafta er samfunnets viktigste ressurs! Da må vi ikke glemme at arbeidskrafta er folk!
