
Dato: 27. september 2005
Carl I. Hagen (FrP)
- Rydd opp på Våler asylmottak!
FrP krever at Erna Solberg øyeblikkelig rydder opp på Våler asylmottak. - Det er utrolig at det kan gå så langt at asylsøkerne selv tar kontroll over mottaket og innfører Sharia-lover, sier en sjokkert Carl I. Hagen.
FrP forventer at man tar tak i denne saken øyeblikkelig, ikke bare med tanke på omgivelsene rundt asylmotakket, men også med tanke på de andre beboerne som blir tvunget til å leve under ett slikt terrorregime.
-Vi vil ikke akseptere at slike holdninger vinner igjennom noen steder i samfunnet og ser det som en selvfølge at denne oppførselen resulterer i at de sendes ut snarest, sier Hagen.
For FrPs del er det heller ikke tvil om at noen må stilles til ansvar for at dette har kunnet pågå over så lang tid. -Det vitner om en total mangel på kontrollrutiner i UDI når dette ikke har blitt tatt tak i på et tidligere tidspunkt, sier Hagen, som samtidig påpeker at med FrPs politikk ville dette vært forhindret.
-Vi forventer derfor at kommunalministeren ber om en omfattende gjennomgang av alle asylmottak i Norge, slik at man får kartlagt om dette kun er et enkelttilfelle, avslutter FrP-formannen.
