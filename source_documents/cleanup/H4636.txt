
23. november 1999
Marit Nybakk
- Nye regler for rettferdig handel
- Globaliseringen av økonomien skaper et behov for nye kjøreregler mellom land og regioner, for å få til like betingelser. Det er spesielt viktig å hindre at bedrifter etablerer seg enkelte steder på grunn av lavt kostnadsnivå og dårlige arbeidsforhold. Vi må sikre fair trade, ikke bare free trade. Derfor må verdenshandelen ikke favorisere land som skaffer seg konkurransefortrinn ved brudd på faglige rettigheter, sosiale standarder eller ved rovdrift på ressurser og miljø.
Dette sa Marit Nybakk i stortingsdebatten om utenriksministerens redegjørelse om WTO 23. november 1999.
- Arbeiderpartiets utgangspunkt er at en globalisert verdenshandel må baseres på en regulering som sikrer et felles sett av internasjonale kjøreregler. Internasjonalt forpliktende avtaler er bedre enn internasjonalt anarki. Vi foretrekker også multilaterale handelsavtaler framfor bilaterale, som ofte har vært avtaler mellom tidligere kolonimakter og deres kolonier. Disse har neppe vært særlig gunstige for å sikre faglige rettigheter eller miljø og naturressurser i u-land, påpekte Nybakk.
Arbeiderpartiet støtter Regjeringens opplegg for å få til en bred og omfattende forhandlingsrunde, og Nybakk trakk blant annet fram landbruk, markedsadgang for industriprodukter og fiskeprodukter, miljø og finansiering av faglig bistand til utviklingsland som viktige områder.
- Vi må ha en overordnet nasjonal strategi for å sikre norske interesser når det gjelder norsk eksport, bl.a. av fiskeprodukter, som stoppes av regionale samarbeidsstrukturer i flere verdensdeler der vi ikke er inne. Når det gjelder EU, sikrer ikke EØS-avtalen like rettigheter for norsk fiskeindustri. Vi har mistet frihandelen med Sverige, Finland og Østerrike. Dette kan WTO endre på. Norsk fiskerinæring er viktig faktor i distriktspolitikken, og for å sikre levende lokalsamfunn, sa Nybakk.
For å få til en balanse mellom offensive og defensive krav, mente Nybakk at det må det legges vekt på landbrukets multi-funksjonelle rolle.
- Det vil si at landbruket i tillegg til matproduksjon også skal bidra til å sikre bosetting, kulturlandskap og distriktspolitikk. Dette er i tråd med de kvalitative kravene. Det betinger et nasjonalt handlingsrom for utformingen av landbrukspolitikken. Samtidig ligger det klare forpliktelser i Art. 20 i WTOs handelsavtale om en langsiktig målsetting om gradvise reduksjoner i støtte- og vernetiltak, sa hun.
Nybakk understreket at det er viktig med en utjamning mellom i-land og u-land, og u-landene må sikres særskilte tiltak, både i form av kompetanseutvikling, investeringsbistand og tollfrihet for sine produkter.
- Den aller største globale utfordringen framover, er å løfte de minst utviklede land ut av fattigdommen ved en sosial og økonomisk utvikling. Ved inngangen til det neste tusenåret, er det uakseptabelt at så mange mennesker fremdeles mangler elementære goder som utdanning, helse og drikkevann, og at 2/3 av disse er kvinner.
Nybakk var derfor glad for at Regjeringen slutter seg til EUs forslag om å gi tollfri markedsadgang for så godt som alle produkter fra de aller fattigste landene.
- Internasjonalt vil dette kunne innebære en videreutvikling av dagens preferanseordninger, noe som vil kunne gi de fattigste utviklingslandene bedre markedsadgang til viktige markeder, mente hun.
Marit Nybakk understreket at for arbeiderbevegelsen er vektlegging av faglige rettigheter og arbeidstakerstandarder et ufravikelig krav.
- Frihandel må også innebære at varer er produsert i frihet. Norge har helt siden 1996 arbeidet for at WTO bør opprette en egen arbeidsgruppe for å drøfte spørsmålene rundt arbeidsstandarder, for å sikre at WTO-sekretariatet er forpliktet til å arbeide videre med saksfeltet også etter ministermøtet. USA har foreslått en arbeidsgruppe, mens EU foreslår at handel, globalisering og arbeidsspørsmål bør drøftes i et felles forum mellom ILO og WTO. Det viktigste er at faglige rettigheter er en del av WTOs virksomhet, understreket hun.
- Utenriksministeren snakker om å samarbeide med likesinnede land. USA er kanskje ikke den rette samarbeidspartneren i forhold til uland i arbeidstakerspørsmål. Hadde det vært en tanke å søke å finne løsninger i forkant, for eksempel med land som Sør-Afrika og India? Effekten av å stå sammen med likesinnede kan lett bli oppfattet som proteksjonisme. Den dialogen nordiske land har hatt med uland i dette spørsmålet er svært viktig, sa Marit Nybakk.
