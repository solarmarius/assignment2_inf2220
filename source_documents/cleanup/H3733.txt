
14.1.97:
Jørgen Holte,
Historisk dag for folkehøgskulen
- Dette er ein historisk dag for folkehøgskulen, seier stortingsrepresentant Jørgen Holte om vedtaka Stortinget har gjort i dag. Stortinget vedtok mellom anna at eit år på folkehøgskule skal gje tre poeng ved opptak til høgare utdanning.
-Det at folkehøgskulen no vert kompetansegjevande ved opptak til høgare utdanning vil vere ei viktig vitamininnsprøyting som dette skuleslaget sårt treng. Dei siste åra har søkjinga og elevtalet gått ned ved folkehøgskulane. Senterpartiet ser på dette skuleslaget som ein viktig del av skulesystemet og gir ei god verdi- og kulturforankring, og har derfor sett med uro på nedgangen i elevtalet.
I tillegg til å gje folkehøgskuleelevar tre poeng ved opptak til høgare utdanning, gjorde Stortinget vedtak om å betre studiefinansieringsordninga for elevane, samt å avvise Regjeringa sitt framlegg om å heve nedre grense for å få statstilskot til 50 elevar. Stortinget vedtok å oppretthalde ordninga i dag med ei nedre grense for statstilskot på 35 elevar.
