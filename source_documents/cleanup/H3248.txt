
06.10.00
Fra parlamentarisk leder Kjell Magne Bondevik
Gasskraftverk:
- Ber om dårlig klima
- Regjeringens forslag til omgøring av utslippstillatelsene til gasskraftverkene fører til et dårligere globalt klima og et forverret innenrikspolitisk klima. Dette uttaler Kjell Magne Bondevik i en kommentar til dagens vedtak om omgjøring av utslippstillatelsene for gasskraftverkene.
Miljøverndepartementet åpner for at de to gasskraftverkene skal kunne slippe ut like mye ødeleggende klimagasser som halvparten av norske bilparken - helt gratis. Det vil føre til en kraftig forverring av Norges muligheter for å nå Kyotoforpliktelsene. Det er en provokasjon at regjeringen ikke presenterer ett eneste tiltak for å redusere de norske klimautslippene når det legges opp til en så kraftig økning. Sammenholdt med et defensivt budsjett når det gjelder satsing på energiøkonomisering, alternative energikilder og satsing på kollektivtrafikk gir dette en miljøpolitikk som ligger langt fra det sentrum står for. Dette gjør budsjettforhandlingene med Arbeiderpartiet enda vanskeligere sier Bondevik.
- Jeg stiller meg også spørrende til regjeringens behandling av denne saken. SFT som forvalter forurensningsloven har ikke vurdert utslippskonsekvensene ved byg ging av gasskraftverk. Regjeringen har altså ikke funnet grunnlag for en ny miljømessig gjennomgang. Konsekvensene er bare vurdert av energimyndighetene. Dette er oppsiktsvekkende. Blant annet på bakgrunn av de uttalelser lovavdelingen i Justisdepartementet kom med i mars. Regjeringen står dermed i fare for å ha fattet et vedtak som er i strid med forurensningsloven.
Vi merker oss også at det samme departementet som stadfestet SFTs utslippstillatelser i juni 1999 nå åpner for fritt utslipp av CO2 uten at det har kommet ett eneste nytt moment inn i debatten
