
Stortinget, 15/12- 1999
FREMSKRITTSPARTIETS
STORTINGSGRUPPE
Fra stortingsrepresentant Ursula Evje, Fremskrittspartiets utdanningspolitiske talskvinne.
Kun Fremskrittspartiet prioriterer
i utdanningsbudsjettet!
- I dagens debatt i Stortinget om budsjettet for Kirke-, utdannings- og forskningsdepatementet for år 2000 vil det vise seg ganske tydelig at det kun er Fremskrittspartiet som er i stand til å gjøre klare prioriteringer på dette området, sier partiets utdanningspolitiske talskvinne, Ursula Evje.
- Fremskrittspartiet ønsker å gjøre betydelige omprioriteringer innenfor den budsjettramme som er vedtatt av flertallet.  Vi foreslår at det skal tas et krafttak på noen områder slik at disse kan bli løst, sier Evje.
Fremskrittspartiet vil foreslå at det skal avsettes en sum på kr. 140 millioner som skal gå til et forsøk med individuelle lærerlønninger i noen kommuner.  Det er viktig at staten bidrar med dette i en forsøksperiode slik at vi ser hvilket resultat et slikt forsøk som dette kan få. Denne potten kommer i tillegg til de avsetningene som er avsatt i forbindelse med tariff forhandlingene, forklarer Evje.
Fremskrittspartiet vil videre at det skal avsettes kr. 260 millioner til økning av timetallet i grunnskolen.- Vi må ta på alvor at norske skolebarn får mindre undervisning i skolen enn barn i andre land som det er naturlig at vi sammenligner oss med, uttaler Evje.
- Det må også avsettes et beløp på kr. 260 millioner som skal gå til oppfyllelse av HMS forskriften i skolen. Nå må statlige myndigheter ta på alvor det dårlige arbeidsmiljøet det er på mange skoler og bidra med en tilskuddsordning som kan bedre dette, avslutter Ursula Evje.
