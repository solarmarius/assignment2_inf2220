
Dato: 10. august 2005
Formann i FrP, Carl I. Hagen
- Skammelig høy bensinpris
- Det er meningsløst at befolkningen må ut med nesten 12 kroner pr liter bensin, når staten går 270 milliarder i overskudd. Avgiftene må reduseres, krever FrP-formann Carl I. Hagen.
Norske Shell satt i dag opp bensinprisen til rekordhøye 11,32 kr pr. liter. NrK melder at det er den høyeste prisen på bensin noen sinne. - Samtidig går staten med et historisk overskudd på 270 milliarder kroner. Aldri har staten gått så mye i overskudd på grunn av de høye oljeinntektene. Da er det bare rett og rimelig at bensinavgiftene reduseres, mener Hagen.
- Det optimale i oljenasjonen Norge ville vært at innbyggerne var garantert en stabil og lav bensinpris, på ca 8 kr literen. Det kunne vi sikret med en flytende bensinavgift som sank når oljeprisen gikk opp, og vise versa.
Hagen viser til at FrP så sent som i våres fremmet et forslag om å redusere bensinavgiften med 1 krone. - Dessverre var det ingen andre enn FrP som støttet forslaget. Det er derfor en realitet at det bare er FrP som taler bilistenes sak, og at regjeringen Bondevik samt Ap, Sv og Sp er ansvarlig for de altfor høye bensinprisene.
VEDLEGG
Oljepris og bensinavgifter
1. Når oljeprisen øker med 1 USD pr.fat, øker statens inntekter med 5 milliarder kroner, bokført. (8 mrd. påløpt.)
2. Når oljeprisen øker med 1 USD pr.fat øker pumpeprisen på bensin og diesel med
5 øre/liter.
3. Når pumpeprisen på bensin og diesel øker med 1 kr/liter, øker statens inntekter
med 100 mrd.kr.
4. Hvis staten reduser bensin og dieselavgiften med 1 kr/liter, reduseres statens
inntekter med 3,2 mrd.kr.
5. Samlet sett gir 1 kr økt bensinpris som utlignes av tilsvarende redusert avgift
likevel staten økte inntekter på 96,8 mrd.kr.
Kilde: Fremskrittspartiets stortingsgruppe
