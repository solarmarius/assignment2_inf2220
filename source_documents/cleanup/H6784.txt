
18.02.03
Signe Øye
Hjelp til de som trenger det mest
Arbeiderpartiet får tilslutning fra de andre opposisjonspartiene for å hjelpe de som sliter mest med strømregninga. Alle som i dag får bostøtte vil få 2500 kr i tilskudd for å dekke økte strømutgifter. I tillegg heves inntektstaket for å motta bostøtte med 30 000 kr forhold til inntektsgrensen i 2002. Det betyr at langt flere enn i dag vil få rett til bostøtte.
I innstillingen fra Kommunalkomiteen ligger flere konkrete forslag til tiltak.
Det blir flertall for:
At alle som i dag får bostøtte vil få 2500 kr i tilskudd. Regjeringen foreslo 700 kr. (AP, SV, SP, KRF og H) (FRP gir subsidiær støtte til 2500 kr)
At inntektstaket for å motta bostøtte økes med 30 000 kr i forhold til inntektsgrensen i 2002 fra og med 2. tertial. (AP, SV, SP og FRP)
En presisering av at lov om sosiale tjenester gir rom for en praktisering hvor det ikke stilles krav om salg av eiendeler, krav om å benytte barns sparepenger mv, før det gis hjelp til å klare midlertidige betalingsproblemer som følge av økningen i strømprisene.
At Regjeringen skal gi en samlet vurdering av den økonomiske situasjonen i kommunene i Revidert nasjonalbudsjett i vår som følge av en forventet økning i sosialhjelputgiftene. (AP, SV, SP og FRP).
Det blir høyst sannsynlig flertall for følgende forslag gjennom subsidiær stemmegivning:
Som strakstiltak styrkes kommunenes økonomi med 130 mill kr. (AP) (SV, SP og FRP vil høyst sannsynlig støtte forslaget gjennom subsidiær stemmegivning).
Det blir ikke flertall for:
Tilskudd til lys og varme gis som en permanent ordning til alle som i dag får bostøtte. (AP, SV og SP) - (FRP, H, KRF går imot).
- Det er gledelig at vi får flertall for de forslag Arbeiderpartiet lanserte forrige uke. Det opplegget som blir vedtatt har en klar fordelingsprofil. Vi når de som trenger det mest. Det er viktig for oss i Arbeiderpartiet, sier Signe Øye, som er boligpolitisk talskvinne for Arbeiderpartiet. Øye er også saksordfører for saken i Stortinget.
Arbeiderpartiet vil i tillegg, som et strakstiltak, tilføre kommunene 130 millioner kroner. Dette for å sikre at kommunene kan hjelpe de som trenger støtte gjennom sosialhjelpsordningene. Regjeringen blir anmodet om å gi en samlet vurdering av den økonomiske situasjonen i kommunene i Revidert nasjonalbudsjett i vår.
- Kommuneøkonomien må umiddelbart styrkes som en følge av at utgiftene til sosialhjelp øker. Sosialkontorene bør praktisere regelverket fleksibelt og med rimelighet slik at folk som har store problemer med å betale strømregninga får hjelp, sier Signe Øye.
Arbeiderpartiet arbeider samtidig med en rekke andre forslag som vil bidra til å redusere strømprisene.
