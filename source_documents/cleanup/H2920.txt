
Mandag 8. september 1997
KrF-leder Valgerd Svarstad Haugland med familiepakke:
VALGFRIHET OG BEDRE ØKONOMI FOR BARNEFAMILIER
En reell valgfrihet og bedre økonomi for barnefamiliene er de viktigste elementene i den familiepolitiske pakken som KrF-leder Valgerd Svarstad Haugland presenterte på en pressekonferanse i Oslo mandag. Andre elementer i pakken er en boligpolitikk tilrettelagt for unge familier, og en oppvurdering av omsorgsarbeid i hjemmet.
-Det viktigste redskapet med tanke på å sikre barnefamiliene reell valgfrihet, vil fremdeles være kontantstøtte. En rekke undersøkelser har vist at et stort flertall av norske småbarnsforeldre ønsker en slik mulighet. Vi kan dessuten i dag dokumentere - blant annet ved hjelp av departementets egne tall - at KrFs modell med å bygge ut barnehagene og tilby foreldrene med barn under tre år kontantstøtte, totalt sett vil være rimeligere for det offentlige enn Arbeiderpartiets linje med såkalt full barnehagedekning, sier Valgerd Svarstad Haugland. Hun legger til at "full barnehagedekning" i praksis vil bety at 80 prosent av foreldrene til ett- og to-åringer ønsker barnehageplass.
-Dette er en familiepolitisk reform som ikke bare tar hensyn til de vellykte kjernefamiliene, men også de enslige forsørgerne og familier med funksjonshemmede barn. Selv om Arbeiderpartiet påstår at kontantstøtte bare er interessant for høytlønte par, viser undersøkelser at det er større interesse for kontantstøtten blant enslige forsørgere enn blant par, og at det er større interesse blant lavtlønte enn høytlønte, sier Valgerd Svarstad Haugland.
-For mange unge familier blir førstegangsetableringen en meget stor økonomisk belastning. Kristelig Folkeparti vil derfor at Husbanken skal gi lån både til grunn- og toppfinansiering ved førstegangsetablering. Vi mener også at Husbanken skal kunne gi lån til kjøp og modernisering av brukte boliger, på lik linje med nye. Ungdom i etablerings-fasen vil også ha fordel av vårt forslag om å heve stipendandelen på studielån fra 28 til 40 prosent, sier hun.
Valgerd Svarstad Haugland henviser til en undersøkelse som Trondheim kommune gjennomførte i 1996, der alle foreldre til ett- og to-åringer ble spurt om de ønsket barnehageplass. 80 prosent svarte at det gjorde de. Deretter ble de spurt om hva de ville foretrekke dersom de kunne velge mellom barnehageplass og en kontantstøtte på 33.000 kroner, som var det kommunen brukte på en barnehageplass. Da svarte 60 prosent at de ville ha barnehageplass, mens 40 prosent ville ha kontantstøtte. Tar vi utgangspunkt i at hvert årskull er på 60.000 barn, og at svarene fra Trondheim er noenlunde representative, vil kombinasjonen barnehage/kontantstøtte totalt beløpe seg til drøyt 6,9 milliarder, mens Arbeiderpartiets ensidige barnehagesatsing vil beløpe seg til 7,2 milliarder.
-Det viser at Arbeiderpartiets "økonomi-argument" mot kontantstøtten er like lite relevant som de mer ideologiske argumentene de forsøker å anføre, sier Valgerd Svarstad Haugland.
