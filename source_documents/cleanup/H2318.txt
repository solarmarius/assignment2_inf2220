
Mandag 25. januar 1993
KrF-leder Kjell Magne Bondevik:
HAGENS TRAGISKE JAKT PÅ TAPTE VELGERE
Det er tragisk at Carl I. Hagen gjør flyktninger og asylsøkere til kasteballer i jakten på tapte velgere i en tid hvor mange er forfulgt. Hagen er med på å bygge opp under holdninger som rammer uskyldige og svaktstilte mennesker. Det sier Kristelig Folkepartis leder Kjell Magne Bondevik.
Bondevik minner om at Norge har innvandringsstopp, og at det bare er kvoteflyktninger og reelle asylsøkere som får anledning til å slå seg ned i Norge. I tillegg har noen fått oppholdstilliatelse i familiegjenforeningssaker, og på humanitært grunnlag.
-Hvilke av disse gruppene er det Hagen vil stenge ute? spør Kjell Magne Bondevik.
Han viser også til utspillet fra Hagens partifelle Fridtjof Frank Gundersen om å stramme inn overfor flyktninger fra andre kulturer og med andre religioner.
-Betyr dette at flyktninger fra Bosnia/Hertzegovina ikke skal få komme til Norge fordi de har en annen tro og kultur enn oss? spør Bondevik.
KrF-lederen sier at det heldigvis ikke er alle i FrP som vil bruke debatten om flyktninger og asylsøkere i jakten på velgerne, selv om mange av disse er blitt satt utenfor i nominasjonsprosessen foran høstens stortingsvalg.
-Jeg håper likevel disse og andre vil være med og sørge for at ikke valgkampen ødelegges av utspill som appellerer til uheldige holdninger i folkedypet. Selv om det koster, må vi være villige til å stå opp for å verne om de svake, de forfulgte og for menneskeverdet, sier Kjell Magne Bondevik.
