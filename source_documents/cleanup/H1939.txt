
Tirsdag 15. desember 1992
Stortingsrepresentant Odd Holten (KrF) om budsjettforlik:
KRAFTTAK FOR NÆRINGSLIVET - LAVERE HUSHOLDNINGSUTGIFTER
Budsjettforliket mellom Arbeiderpartiet og mellompartiene representerer et krafttak for norsk næringsliv generelt, og sildemelsindustrien spesielt. Med de tiltakene som nå er på plass, har vi bidratt til å sikre utsatte arbeidsplasser langs hele kysten. Det sier Kristelig Folkepartis finanspolitiske talsmann Odd Holten.
Odd Holten understreker at KrF er opptatt av at det skal være mulig både å sikre eksisterende sysselsetting, og å øke den. Derfor er han glad for at det nå er flertall for halvert mineraloljeavgift og fullstendig fritak fra el-avgiften for blant andre sildemels-industrien.
-Økningen i skipsbyggingsstøtten som regjeringen foreslo i sitt opplegg vil også ha stor betydning langs kysten, og har KrFs fulle støtte, sier Odd Holten.
Et samfunn består ikke bare av industri og arbeidsplasser, men også av enkelthusholdninger. Ved at KrF i realiteten har fått gjennomslag for sitt krav om gradert moms på basismatvarer som melk, ost, kjøtt og fisk, får alle husstander lavere kostnader fra 1. juli 1993. Den tekniske gjennomføringen av dette må avklares, men enten reultatet blir en faktisk gradert moms, eller en lovfestet momskompensasjon, er effekten for husstandene den samme, sier Odd Holten.
