
4. desember 2001
Fra stortingsrepresentant Einar Holstad (KrF)
Blålysetatene trenger ny teknologi
-Jeg kan i dag ikke se andre muligheter for å skaffe et fullverdig sambandsnett for våre nødetater enn de kvaliteter et TETRA-samband representerer. Politiet og redningsetatene må få ny og moderne teknologi i kampen for å redde liv. Dette vier Einar Holstad (KrF) oppmerksomhet under debatten om justisbudsjettet på Stortinget i dag. Han ser også fram til behandlingen av spørmålet om bruk av helikopter i politiet i løpet av vårsesjonen.
Redningstjenesten får om noe tid nye helikoptere som vil erstatte de trofaste Sea Kingene. Det vil samtidig legges opp til kortere reaksjonstid. Endringen er redegjort for i ST.meld. nr.44 Om redningshelikoptertjenesten i framtiden som komiteen skal behandle i løpet av vårsesjonen.
Jeg ser det som viktig at det er innledet et formelt samarbeid mellom de tre nødetatene og startet opp et prosjekt for å utrede nærmere teknologiske, organisatoriske og økonomiske konsekvenser ved mulig innføring av et felles radiosamband for nød- og beredskapsetatene basert på TETRA-standarden. Dagens analoge radiosamband som brukes av nødetatene og andre etater med beredskapsansvar, må byttes ut i løpet av 5-10 år. I utredningsprosjektet som startet opp i Trondheimsområdet i fjor høst, brukes TETRA-radioer som erstatning for gamle analoge radiosamband. Dersom man velger full utskifting av dagens analoge systemer med TETRA-samband innen 4-6 år, vil dette kreve investeringer i størrelsesorden 3-4 milliarder kroner. Jeg kan i dag ikke se andre muligheter for å skaffe et fullverdig sambandsnett for våre nødetater enn de kvaliteter et TETRA-samband representerer, avslutter Holstad
