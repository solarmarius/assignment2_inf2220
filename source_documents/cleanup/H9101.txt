
16.3.2005
Marit Arnstad, parlamentarisk leder i Senterpartiet
En hjemfallsordning verdt å forsvare
Det er knyttet mye viktig politisk historie til norsk vannkraft. Sammen med olje, gass og fisk utgjør vannkraft en av våre viktigste naturressurser. Kanskje er den mer verdifull enn noen av de andre ressursene dette landet besitter, nettopp fordi den er en fornybar ressurs.
Det ligger store samfunnsmessige verdier i dagens spredte offentlige eierskap til vannkraften. Blant annet har distriktskommisjonen understreket verdien eierskapet har i en distriktspolitisk sammenheng. De kommunalt eide kraftforetakene framstår mange steder som viktige samfunnsaktører som bidrar med kompetanse, kapital og arbeidsplasser både regionalt og nasjonalt.
I dag er ordningen som har sikret et bredt og lokalt eierskap til vannkraften, satt under press. Gjennom EØS forsøker EU å bidra til at Norge endrer reglene for hjemfall. Hjemfallsreglene satte i sin tid en stopper for utsalg av våre fossefall. Med disse reglene gis offentlige eiere ubegrenset konsesjon for eierskapet, mens private og utenlandske eiere får en tidsbegrenset konsesjon før vannkraften hjemfaller til staten.
I Regjeringens hjemfallsutvalg går flertallet inn for å endre hjemfallsordningen på en måte som i realiteten betyr en sterk oppmuntring til de kommuner og fylker som vil selge sine kraftverk. Offentlige og private eiere foreslås likestilt, noe som innebærer at terskelen i forhold til utenlandske eiere fjernes. For offentlige eiere fører overgangen fra evigvarende til tidsbegrensede konsesjoner til at det blir mindre interessant å sitte med kraftverkene helt fram til hjemfallet skjer. Det oppmuntrer i sin tur til salg, og det blir viktig å selge tidlig i konsesjonsperioden fordi prisen da vil være høyest. Flertallsforslaget gir dermed et sterkt salgspress for dagens kommunale og fylkeskommunale eiere.
Med et vingeklippet Statkraft finnes det ikke kapitalmiljø i Norge som kan konkurrere med sterke utenlandske selskaper. Vattenfall, Fortum, E.O.N Energie og EdF. De står alle klare og venter. Problemene med utenlandsk eierskap innen denne sektoren er flere. Det vil være nesten usmakelig historieløst av et land som Norge å akseptere at de utenlandske gigantene gjør et sterkt innhogg i våre kraftressurser. Like problematisk er spørsmålet om det er mulig å få igjen i rene penger den faktiske verdien av vannkraftressursen. Hvordan prissetter man en fornybar ressurs? Det har vært vanskelig nok å selge oljeandeler uten tap. Såkalte nåverdibetraktninger kan på ingen måte fange opp de framtidige verdiene. Det er heller ikke mulig å realistisk vurdere hvor mye vannkraft kan øke i verdi sett i forhold til ikke-fornybare energikilder. Klimaendringer kan i seg selv øke verdien av vannkraft mer enn vi i dag aner. I tillegg kommer at det norske samfunnet ikke har bruk for pengene fra salg av vannkraft i en tid da landet flommer over av realverdier konvertert til finansformue gjennom oljefondet.
Regjeringen har heldigvis valgt å utsette behandlingen av denne saken til høsten. Noe annet ville ha gitt en uansvarlig kort behandlingstid for en så viktig sak. Venstre bør bruke tiden til å tenke på sin fortid som de så gjerne smykker seg med. Det står seg ikke godt i forhold til Gunnar Knudsens arv å bidra til utsalg av norske kraftressurser. Høyre bør lytte til Kåre Willochs advarsler. Det framstår ikke akkurat som noe folkekrav fra verdikonservativt hold å skulle selge slike verdier ut av landet
Mindretallet i hjemfallsutvalget har lagt vekt på å komme fram til et regelverk som skal oppmuntre dagens kommunale og fylkeskommunale eiere til å bli sittende som eiere. På den måten bør det være mulig å opprettholde en stor grad av desentralisert offentlig eierskap.
Senterpartiets primære standpunkt er likevel at man bør opprettholde dagens hjemfallsordning uansett hva EU måtte si.
Energisektoren var ikke en del av EØS-avtalen. Dette handler om en sektor hvor mange av EU landene har selskaper som langt på vei framstår som monopolister. I tillegg strides juristene om EØS-avtalens bindinger. Uansett dreier dette seg om verdier for flere hundre milliarder kroner. Når vi har en regjering som vil ta spilleautomatmonopolet til topps i EU, så må vi kunne forvente at den samme regjeringen også bringer denne saken helt til topps uten å nøle. Alt annet vil være å bruke EØS-avtalen som en unnskyldning for å øde verdier på vegne av det norske samfunnet.
Hjemfallsordningen vil bli en av de virkelig store sakene i den kommende valgkampen. Husk å undersøke hva partiene mener om denne saken før du velger stemmeseddel i høstens valg!
