
Onsdag 6. mai 1992
Eleonore Bjartveit (KrF):
HISTORIELØSHET ER FARLIG
Det er fare på ferde dersom ungdommen blir historieløs. Dersom de unge ikke blir kjent med vår egen nære fortid, risikerer vi at fortidens overgrep skjer en gang til. Denne advarende pekefingeren ønsker stortingsrepresentant Eleonore Bjartveit (KrF, Oslo) å løfte i forbindelse med et fjernsynsprogram om Telavåg-tragedien for 50 år siden. I programmet kom det fram at mange unge mennesker selv i nabokommunene ikke kjente noe til denne begivenheten.
Onsdag ba Eleonore Bjartveit kirke-, utdannings- og forskningsminister svare på hva som kan gjøres for å bedre de unges kunnskaper om sentrale begivenheter fra okkupasjonstiden.
Statsrådens svar, som ble framført av sosialminister Tove Veierød, henviste til Mønsterplanen, og til at det er den enkeltes skoles ansvar å påse at undervisningen holder mål. Hun viste også til at spesiell innføring i lokalhistoriske begivenheter er en naturlig del av undervisningen ved den enkelte skole.
Eleonore Bjartveit mente at kunnskap om krigstiden er så vesentlig at både departement og skole bør gå utover det Mønsterplanen pålegger når det gjelder å formidle dette.
-For dem som opplevde krigsårene er det uforstålig at Telavåg-tragedien og liknende hendelser kan være ukjent stoff for dagens norske unge, sa Eleonore Bjartveit i Stortingets spørretime onsdag.
