
Fredag 10. april 1992
Kåre Gjønnes (KrF) om EF's oljeforslag:
REGJERINGEN MÅ AVKLARE AT DETTE ER UAKSEPTABELT
Det vil være sterkt i strid med norske interesser dersom det varslede forslaget til direktiv om oljen blir vedtatt i EF, og forsøkt gjort gjeldende også i EØS. Regjeringen må allerede nå gi klar beskjed om at dette verken kan eller vil Norge akseptere. Forslaget om at "objektive kriterier" skal legges til grunn ved tildeling av oppdrag, er som skredder-sydd for britiske selskaper. Det sier stortingsrepresentant Kåre Gjønnes, som er parlamentarisk leder for Kristelig Folkeparti, og medlem av Stortingets utenrikskomité.
Kåre Gjønnes minner om at Norge er det landet i EØS-området som har det største potensialet innen oljesektoren, mens britene har bygget ut storparten av sitt. Regjeringen må derfor gi klar beskjed om at Norge ved en eventuell EØS-avtale ikke vil gå med på at et slikt direktiv blir gjort gjeldende for EØS, slår Kåre Gjønnes fast.
