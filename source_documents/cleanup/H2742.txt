
Tirsdag 14. mars 1995
Parlamentarisk nestleder Solveig Sollie (KrF):
FORBRUKERKULTUREN MÅ
IKKE BESTEMME MENNESKEVERDET
-Vi må ikke komme i den situasjonen at det blir forbrukerkulturen som bestemmer kriteriene for menneskeverdet. Det kristne menneskesynet åpner ikke for noen gradering av menneskeverdet, men legger til grunn at dette er det samme, uavhengig av funksjonsdyktighet, alder, kjønn, sivil status eller etnisk opprinnelse. Skal vi ta vårt eget kulturgrunnlag på alvor, må vi verne om mennesket fra unnfangelsen til en naturlig død. Det sa fungerende parlamentarisk leder Solveig Sollie (KrF, Telemark) da Stortinget tirsdag behandlet et forslag fra Kåre Gjønnes, Anne Enger Lahnstein og John Alvheim om å innføre en paragraf til vern om liv og personlig frihet i grunnloven.
-Mennesket har gradvis gjort seg selv til herre over skapningen ved å bestemme over liv og død. Det er et stort tankekors at vi på flere områder setter oss i Skaperens sted både ved begynnelsen av livet, men etterhvert også ved avslutningen av det, sa Solveig Sollie i debatten.
-Vi er i en situasjon der menneskeverdet graderes og undergraves. Nye etiske problemstillinger reises i takt med den medisinske og teknologiske utvikling. Det som skjer på områder som bio- og genteknologi, fosterdiagnostikk og abort, bruk av fostervev og problemstillinger omkring dødshjelp gjør at det nå er et sterkt behov for et grunnlovsfestet vern om livet, sa hun, og minnet om at dette forslaget er i tråd med flere av de internasjonale konvensjonene som Norge har ratifisert.
Solveig Sollie avviste at debatten om abortloven kan frikobles fra en grunnlovs-festet rett til liv, men la til at forslaget omfattet langt flere problemstillinger enn abort-spørsmålet.
-Jeg beklager at man nok en gang har gått i skyttergravene fra abortdebatten i 1970-årene. Jeg er slett ikke sikker på at abortloven fra 1978 er den som for all framtid gir det beste svaret på hvordan dette spørsmålet skal løses. Vi må ikke vike unna enhver debatt omkring slike viktige, eksistensielle spørsmål fordi de i utgangspunktet er så vanskelige, slik flertallet i Kontroll- og konstitusjonskomiteen har gjort i sin innstilling, sa hun, og etterlyste en sterkere ideologisk bevissthet fra de partiene som samlet gikk i mot forslaget, eller som ikke gikk samlet inn for det.
-En grunnlovsfestet rett til liv ville vært helt naturlig for et land som har hatt en kristen kulturarv som et bærende element i samfunnsutviklingen gjennom tusen år, sa Solveig Sollie til slutt i sitt innlegg. (KrF-Press/NPE)
