
26.05.2003
Arbeiderpartiets stortingsgruppe
Stortingsrepresentant Kjell Engebretsen
- Grunnlovsendringer som bidrar til en mer rettferdig mandatfordeling
Stortinget vedtok i dag grunnlovsendringer i forbindelse med valg til Storting. Det ble vedtatt at antallet representanter til Stortinget skal økes fra 165 til 169. Av disse skal 150 være rene distriktsmandater, de øvrige 19 vil være utjevningsmandater fordelt med en i hvert valgdistrikt
- Målet er å skape en valgordning som lettere skal kunne tilpasses skiftningene i samfunnet. Dagens lovendringer skal også bidra til en mer rettferdig fordeling av mandatene mellom valgdistriktene og vil forhåpentligvis bidra til økt valgdeltakelse, sier saksordfører Kjell Engebretsen i en kommentar etter stortingsmøtet.
- Det foreslås to kriterier for antall mandater, innbyggertallet i valgdistriktet og arealet på distriktet. Hver innbygger skal vektes med 1,0 og hver kvadratkilometer med 1,8. Arealfaktoren vil sikre deler av distrikts-Norge en rimelig representasjon i Stortinget, og en hensiktsmessig fordeling av mandatene over hele landet. Gjennom dagens vedtak har vi sikret at de valgdistriktene som i dag er underrepresentert vil få en viss styrking på bekostning av distrikter som er betydelig overrepresentert, sier Engebretsen.
