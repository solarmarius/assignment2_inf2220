
2001-12-19
Stortingsrepresentant Arne Sortevik (FrP)
DEN STORE PENGEJAKTEN!
Stortinget avslutter sin virksomhet i år 2001 med en omfattende budsjettbehandling. Først med budsjettbehandling i Finanskomite og påfølgende Finansdebatt. Deretter en omfattende budsjettbehandling i alle fagkomiteene med tilhørende stortingsdebatt for hvert fagområde utgjør neste etappe.
Når den etappen er ferdig kommer sluttsalderingen av inneværende års budsjett.
Mye kan sies om budsjettbehandlingen i Stortinget. Dagens budsjettsystem har FrP vært imot og er fortsatt motstander av.
En slik "sammensausing" av utgifter, kostnader og investeringer som bedrives i statsøkonomien kan jo gi en stakkars økonom hodepine!
At alle de øvrige partiene bestemt avviser at det kan settes opp et eget utenlandsbudsjett for bruk av penger til kjøp av varer og tjenester i utlandet er både uforståelig og uakseptabelt. Spesielt på bakgrunn av Stortingsflertallets vedtak for et år siden ­ 1 milliard til kjøp av pasientbehandling i utlandet etter forslag fra FrP ­ er en slik holdning uforståelig. Innbyggerne får trøste seg med at også her arbeider tiden for en god løsning etter FrP-oppskrift!
Men det som kanskje er mest underlig og mest opprørende er den såkalte sluttsalderingen av inneværende års budsjett!
For det første tilpasses da budsjettet etter regnskapet; her er det store beløp som det endres på og stort sett uten et eneste kritiske spørsmål!
For det andre vises det også i år frem at det er godt med ubrukte penger!
Selv innenfor budsjettsystemet for hver komite er det ubrukte midler. I Kirke-, Utdannings- og Forskningskomiteen har både FrP foreslått å disponere ubrukte penger til private skoler og private høyskoler, og sammen med AP,SV og SP vil vi disponere ubrukte penger til bygging av flere studentboliger.
Forslagene blir møtt av sterk kritikk fra regjeringspartiene; med beskyldninger om brudd på budsjettsystem og bevilgningsreglement. Fra regjeringspartiene virker det som om surhet er satt i system og prosedyre omkring reglement er viktigere enn å bruke tilgjengelige penger til beste for befolkningen.
I første budsjettsaldering for 2001 ble det brukt ca. 12 milliarder fra oljefondet. Det var "ansvarlig". I salderingen av revidert budsjettet for 2001 ble dette redusert til ca. 3,7 milliarder. Da var det beløpet uttrykk for "ansvarlighetens grense"!
Nå ­ i sluttsalderingen av budsjettet for 2001 er det kun brukt 0,5 milliarder fra oljefondet; rett og slett fordi det ikke har vært "behov" for mer!
Og grunnen til at det ikke har vært " behov" for mer er samlet innbetaling av skatter og avgifter fra alle typer skatte- og avgiftsbetalere i Norge er 15 milliarder MER enn budsjettert!
Situasjonen ved slutten av året; etter at nytt budsjett er vedtatt med "ansvarlighetsramme" for 2002 og regjeringen skryter på seg æren for rentenedsettelsen på skarve 0,5%- situasjonen er at Stortinget formelig "vasser" i penger!
Stortinget "vasser" i penger som ingen av de andre partiene vil røre!
FrP står alene om å ville bruke en del av disse sparte oljepengene på en måte som kan komme folk flest til gode!
Etter FrPs mening bør folk flest kunne få glede av at "bedriften" Norge går så det suser; overskuddet for året i år 2001 blir på svimlende 260.000 millioner.
FrP vil bruke ca. 3,2 milliarder nå i desember ved å bevilge en skattefri utbetaling på kr. 1000 til alle lønns- og trygdemottakere. I tillegg vil vi bevilge 250 mill.kr til alle de frivillige organisasjoner som gjør en så strålende innsats for de blant oss som har det vanskeligst i hverdagen.
Heller ikke her var det stemmer å hente fra noen andre partier; partier som ellers strever med å overgå hverandre i å være "best" på fattigdomsbekjempelse!
Situasjonen ved slutten av året er altså at Stortinget "vasser" i penger; men at representantene fra de øvrige partiene leker en slag "blindebukk" hvor det målet er å unngå å finne penger og unngå å bruke penger.
Om overskuddet skulle bli 256 milliarder i stedet for 260 milliarder tror ikke FrP at norsk økonomi blir ødelagt.
Derimot tror vi at folk flest ville hatt glede av kr. 1000 ekstra i desember.
Denne gangen gikk det dessverre ikke.
