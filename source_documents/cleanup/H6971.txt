
06.04.03
Venstre
FINNMARKSLOVEN.
- Justisminister Odd Einar Dørum (V) har nå lagt fram forslaget til ny lov om retten til land og vann i Finnmark. Det er svært gledelig at regjeringa - hvor Venstre er med - nå endelig har lagt siste hånd på verket, sier Vera Lysklætt, fylkesleder i Finnmark Venstre.
Bakgrunnen for dette lovforslaget er som kjent Samerettsutvalgets arbeid med å avklare og sikre samenes rettsstilling i Norge.
- Etter alle disse årene var det derfor etter min mening en stor og gledelig dag på fredag - da den nye Finnmarksloven endelig så dagens lys - og det i ei tid hvor Venstre har fått være med og ha ei viktig og riktig hånd på rattet, fortsetter Lysklætt.
- For overhodet å få en løsning i denne vanskelige saken, har det etter min mening vært helt avgjørende å komme fram til et kompromis. Hensynet til samene som et urfolk er tatt hensyn til i tillegg til at den resterende del av befolkninga ikke blir tilsidesatt på noen måte, sier
Lysklætt.
- Alle som bor i Finnmark får nå være med i forvaltninga av ressursene - når staten trekker seg tilbake som eier. Regjeringa har etter beste evne lytta til de ulike parter - for å ivareta interessene til alle som bor i fylket, sier Lysklætt.
Regjeringa ønsker å opprette et eget organ "Finnmarkseiendommen" - som skal overta forvaltninga av all eiendom Statsskog nå har ansvaret for. Sametinget og Fylkestinget skal oppnevne tre representanter hver til dette styret - i tillegg til at staten skal oppnevne en representant i styret - uten stemmerett. - De folkerettslige forpliktelsene gjennom ILO-konvensjonen og FN´s konvensjon for urbefolkninger tilsier at vi får en løsning som det vi har fått, sier Lysklætt.
Bergverksloven skal også endres slik at Sametinget må høres før det gis tillatelse til utvinning av mutbare mineraler som gull og sølv. Og Sametinget skal utforme retningslinjer for hva som er til skade for samisk kultur når det gjelder bruken av utmarka.
Rettighetene til multeplukking fortsetter som før, likedan rype- og storviltjakta.
Fisket i Tana-, Alta- og Neidenelva vil ikke bli regulert i denne omgang, dette har regjeringen sagt at de vil komme tilbake til. Dessuten vil de som idag jobber i Statsskog SF få tilbud om nye stillinger i det nye forvaltningsorganet.
- Jeg håper nå at folk kan legge godviljen til og vise respekt for hverandres utgangspunkt og bakgrunn. Såvel den samiske kulturen skal ivaretas og gis utviklingsmuligheter - i tillegg til at den resterende delen av befolkninga skal kunne leve gode liv i Finnmark, avsutter Lysklætt.
