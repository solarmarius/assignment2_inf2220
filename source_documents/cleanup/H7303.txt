
29.04.2003
Rogaland KrF
Fylkesprogram for Rogaland KrF for perioden 2003 - 2007
VÅRT VERDIGRUNNLAG
Kristelig Folkeparti legger det kristne menneskesyn, de 10 bud og den bibelske forvaltertanke til grunn for alt sitt politiske arbeid. Respekten for menneskeverdet, likeverd og likestilling er grunnleggende.
Politikk og verdier henger uløselig sammen. I vår tid er det behov for en sterk verdimobilisering med refleksjon omkring viktige verdivalg for å bevare og videreutvikle et godt og varmt samfunn og sikre et trygt og sant demokrati.
REGIONENS PLASS I FOLKESTYRET
KrF mener at folkevalgte forsamlinger skal styre utviklingen lokalt og regionalt i langt sterkere grad enn tilfellet er i dag. Beslutninger som angår fellesskapet må tas på lavest mulige nivå, basert på åpenhet og aktiv deltakelse fra innbyggerne. Statlig overstyring vil uthule demokratiet vårt på dette feltet.
KrF vil at fylkeskommunen skal arbeide for en positiv utvikling i alle deler av fylket, i samarbeid med og på vegne av flere kommuner eksempelvis gjennom god tilgang på utdanning og forskning, og viktige samferdselsprosjekt som vil stimulere næringsliv og gi nye arbeidsplasser. Vi må bevisstgjøres vår kulturarv, og utvikle den videre.
Videre utvikling av samarbeidet mellom Vestlandsfylkene vil utvikle Vestlandsidentiteten enda tydeligere, og styrke slagkraften mot sentralisering.
KrF vil arbeide for at oppgaver og myndigheter overføres fra Staten og Fylkesmannen, slik at det folkevalgte regionnivået blir en viktig utviklingsaktør og samarbeidspartner for kommunene.
En viktig forutsetning for at rollen som utviklingsaktør kan oppfylles, vil være at ansvar og myndighet innen viktige felt som vegvesen, Aetat, landbruk/miljø og SND overføres til et regionalt folkevalgt nivå. Uten aktiv innflytelse på bruk av virkemidler, blir man ikke i stand til å spille rollen som regional utviklingsaktør.
Viktige felt der folkevalgte i regionen må få større innflytelse er:
KUNNSKAPS- OG KOMPETANSEUTVIKLING
med tett samhandling mellom regionale myndigheter, næringsliv og høyere utdannings- og forskningsinstitusjoner for å støtte opp om lokalt næringsliv.
SAMFERDSELSUTVIKLING
Regionens folkevalgte må få langt større innflytelse og mulighet for å velge de beste løsningene ut fra lokal kunnskap.
MILJØ- OG AREALFORVALTNING
Regionen bør ha et overordnet ansvar for landbruk og miljø, og gis en tydelig planmyndighet når det gjelder hovedstrukturen i arealforvaltningen.
KULTUR
Regionen må overta et større ansvar for kultursatsingen. Kulturpolitikken må også ses i sammenheng med næringspolitikk og forebyggende helse- og sosialpolitikk.
NÆRINGSUTVIKLING
De statlige virkemidlene for nærings- og regionalpolitikken må overlates til regionene. På den måten kan utviklingsrollen bli reell.
FAMILIE OG OMSORG
Forskning og erfaring viser at det er en klar sammenheng mellom miljø, livsstil og mange helseproblemer. Helse, omsorg og trygghet er viktig for vår opplevelse av et godt og meningsfullt liv.
KrF´s overordnede omsorgsmål i Rogaland er:
· å gi trygge og gode levekår for alle
· legge til rette for gode mellommenneskelig relasjoner
For å oppnå dette vil Rogaland KrF arbeide for:
· å styrke de sosiale nettverkene i nærmiljøet som gir medmenneskelig støtte og omsorg
· å gi faglig rådgivning, hjelp og oppfølging til utsatte barnefamilier og bekjempe alle former for voldsutøvelse
· å styrke fylkesbarnevernet med bl.a. flere plasser å sikre AAN og rådgivingskontoret for gravide økonomisk støtte og gode arbeidsbetingelser
· å videreutvikle familievernkontorene, samt opprette et fjerde familievernkontor på Jæren
· å styrke unges medbestemmelsesrett i samfunnet og deres innflytelse på eget liv gjennom oppretting av et fylkesungdomsråd
· å medvirke til at de eldre inkluderes i samfunnsnyttige oppgaver
· å ha et våkent øye for utviklingen av eldreomsorgen i fylket
· at fysisk og/eller psykisk funksjonshemma kan få muligheter til å delta i det sosiale fellesskapet
· å bekjempe mobbing blant barn og unge så vel som på arbeidsplassene
RUSVERN
Forskning viser at bruk av rusmidler er et av våre største samfunnsproblem. Derfor ser KrF det som nødvendig at det legges til rette for både restriktive og forebyggende tiltak, og for flere behandlingstilbud og ettervernstiltak.
KrF´s overordnede rusvernmål i Rogaland er:
· å støtte opp om tiltak som forebygger rusproblemer
· å arbeide for at det blir gitt tilstrekkelig faglig rådgivning og behandling til mennesker som sliter med ulike grader av rusproblemer
For å oppnå dette vil Rogaland KrF arbeide for:
· å redusere bruken av tobakk og alkohol
· å øke innsatsen mot omsetning og bruk av illegale rusmidler
· å motivere kommunene til å føre en restriktiv alkoholomsetnings-, skjenkebevillings og åpningstidspolitikk
· å motivere kommunene til oppretting av flere lavterskeltilbud innen rusomsorg
· å prioritere støtte til rusfrie kulturaktiviteter
· å delta i holdningsskapende arbeid, spesielt blant foreldre, barn og unge
· å fokusere mer på sammenhengen mellom rusmidler, vold og samfunnsøkonomiske konsekvenser
· å sikre at tilstelninger i fylkeskommunal regi skal være rusfrie
· å øke antall behandlingsplasser tilrettelagt for personer med dobbeldiagnose rus/ psykiatri
· å støtte opp om frivillig, sosialt og diakonalt arbeid
· å arbeide for å utnytte ressursene best mulig ved også å kunne ta i bruk private behandlingsplasser
UTDANNING
Den raske utviklingen i samfunnet stiller økte krav til høyt kompetansenivå og livslang læring. Den videregående skolen er en svært viktig institusjon som skal gjøre ungdommene i Rogaland i stand til å møte utfordringene i arbeids- og samfunnslivet. Den videregående skolen har og en viktig oppgave i å formidle de grunnleggende kristne og humanistiske verdiene.
KrF´s overordnede opplæringsmål i Rogaland er:
· å sikre at all ungdom i fylket skal ha et mest mulig likeverdig opplæringstilbud
For å oppnå dette vil Rogaland KrF arbeide for:
· å legge til rette for differensiering av opplæringen slik at alle elever får et best mulig tilrettelagt tilbud etter evner og forutsetninger
· å utvikle tiltak som bidrar til at elevene gjør reelle valg ut fra egne forutsetninger og samfunnets behov, bl.a. ved å satse på rådgivningstjenesten
· å sikre at fagtilbudene har bredde og fordypning som gir solid grunnlag for å møte behovene for arbeidskraft i fylket
· å styrke fagopplæringen i næringslivet - lærlingeordningen
· et fritt skolevalg med stram dimensjonering
· å satse på kvalitetsfremmende tiltak som skolebibliotek, internasjonaliseringstiltak og arbeidsformer preget av elevenes eget engasjement og ansvar for egen læring ~ eks. elevbedrift
· at en har tidsmessige og hensiktsmessige skoleanlegg
· at livslang læring gjennom kompetansereformen må gjennomføres
· å profilere fylkets høyskole- og forskningsmiljø samt utvide høyskoletilbudet
· å fortsette arbeidet med utvikling av universitet i Rogaland
· å sørge for at flyktninger og innvandrere får tilstrekkelig norskundervisning slik at de kan gjennomføre videregående opplæring på en god måte for å integreres bedre i samfunnet
· å støtte private videregående skoler og folkehøgskoler i fylket, som representerer viktige supplement til fylkeskommunens ordinære videregående opplæring
· å styrke skolehelsetjenesten i videregående skoler
· å utvikle samarbeidet mellom hjem og skole
· å utrede og støtte forsøk med fleksibel overgang mellom ungdomsskole og videregåendeskole
KULTUR
Kulturens egenverdi går lenger enn menneskets materielle behov, denretter seg mer mot åndsdimensjonen i oss, og er med på å gi oss både lokal og nasjonal tilhørighet. Et allsidig og levende kulturliv er av grunnleggende verdi for menneskets miljø og livsutfoldelse.
Samtidig opplever vi en kommersialisering i kulturlivet som kan være med på gjøre kulturliv og kulturarv mer snever.
KrF´s overordnede kulturmål i Rogaland er:
· å styrke og videreutvikle vår egen kultur, slik at også kommende generasjoner bevisstgjøres sine kulturelle røtter
· å formidle den kristne og nasjonale kulturarv, samtidig som det gis rom for nye impulser
· at barn og unge skal være en prioritert målgruppe for fylkeskommunal kulturinnsats
For å oppnå dette vil Rogaland KrF arbeide for:
· å støtte ungdoms- og idrettsarbeid med bevisst rusfri profil
· å legge til rette for kulturelle og kreative møteplasser der barn og unge kan møtes og inspireres, som for eksempel Ungdommens Kulturmønstring (UKM)
· å være en pådriver for samarbeid rundt kunst- og kulturskolene for å gi alle barn og unge i fylket et likeverdig tilbud i lokalmiljøet
· å stimulere til offentlige og frivillige kulturtilbud med klar og positiv miljøprofil
· å støtte regionale kulturtiltak for innvandrergrupper og organisasjoner, med kvinner og barn som spesielle målgrupper
· å styrke og sikre kulturvernet gjennom registreringer og bidra til at det utarbeides kommunale og regionale arbeidsplaner for vern, tilrettelegging og skjøtsel av kulturminner. KrF vil bidra til større grad av dialog mellom fylkeskommune, kommune og andre involverte parter
· å støtte opp om regionmuseenes arbeid for fortsatt å ta godt vare på vår kulturarv, og for å formidle denne videre til befolkningen
· å stille fylkeskommunale bygg og anlegg til disposisjon for ulike former for byggende lags- og kulturarbeid
· å fordele den fylkeskommunale støtten til musikklivet slik at alle regionene i fylket kan dra nytte av den
· å fremme kunst og kunstnerisk virksomhet på flere plan, slik at alle lag av befolkningen får ta del i den opplevelse, mening og livskvalitet som kunsten kan gi
· å ta vare på det lokale språket, både talemål og skriftspråk. Sikre bruk av nynorsk i forvaltningen
REGIONALUTVIKLING
KrF er opptatt av at fylkeskommunen skal samarbeide tett med kommunene og fylkesmannen i sitt regionalpolitiske arbeid.
Vi mener at en større delegering fra staten til det regionale nivået vil gi fylket en bedre regionalutvikling.
KrF's overordnede regionalpolitiske mål i Rogaland er:
· å sikre en framtidsrettet forvaltning av ressursene i fylket
· legge til rette for et bredt og allsidig næringsliv i Rogaland
· vern om naturen og miljøet i Rogaland
ENERGIFYLKET ROGALAND
Rogaland fylke er et nasjonalt tyngdepunkt for olje- og gassvirksomheten i Norge. I tillegg er fylket en betydelig produsent av vannkraft. Kunnskap og kompetanse knyttet til disse områdene må nyttes til å videreutvikle næringslivet i fylket.
KrF's overordnede energipolitiske mål i Rogaland er:
· at Rogaland fortsetter som en ledende region innen olje- og gassvirksomheten
· at fylket skal bli en ledende region også innen energieffektivitet og fornybare energikilder
For å oppnå dette vil Rogaland KrF arbeide for:
· å utvikle et sterkt nasjonalt kompetansesenter for bruk av gass
· å prioritere tilrettelegging for økt bruk av naturgass i fylket både i transport, industri og på privatmarkedet
· at det legges vekt på ENØK-tiltak, og satsing på alternative energikilder som vind-, bølge- og hydrogenkraft
· å utforme en energipolitikk som gir muligheter for en framtidsrettet, optimal forvaltning av ressursene
· at det må legges vekt på å oppruste og utvide eksisterende kraftverk
MILJØ
Miljøvern er vern om livet nå og i framtiden.
Forbruk og produksjon tilfører miljøet vårt store mengder avfallsprodukter, og denne utviklingen kan medføre uopprettelig skade.
Vi må se i øynene at ressursene er begrenset, og at samspillet i naturen er i fare. Forvalteransvaret må ivaretas på en slik måte at også nye generasjoner kan ha nytte og glede av ressursene våre. Forvaltning og vern av naturressurser og miljø må være basert på et helhetlig miljøregnskap.
KrF's overordnede miljøpolitiske mål i Rogaland er:
· å forvalte miljøressursene i fylket til beste for nåværende og kommende generasjoner
· en fornuftig arealplanlegging i fylket
· økt bruk av naturgass, biogass, vindkraft og varmepumper i både offentlig og privat sektor
For å oppnå dette vil Rogaland KrF arbeide for:
· å legge alle viktige natur- og miljøvernspørsmål fram i folkevalgte organ
· å ta særlig hensyn til natur og kulturell egenart ved kraftutbyggingsvedtak og andre inngrep i uberørt natur
· å medvirke til tilrettelegging av egnede tur- og friluftsområder, spesielt i tilknytting til tettbefolkede deler av fylket, bl.a. gjennom å bevare allemannsretten
· å legge til rette for gjenvinning og resirkulering av oljeinstallasjoner, og opprettholde oljevernberedskapen i fylket
· å verne om dyrka og dyrkbar jord for å sikre et framtidig ressursgrunnlag for matproduksjon og landbruksnæring
· å følge opp og realisere miljøtiltakene i "Aksjon Jærvassdrag", "Vestkystparken", "Avfallsplan for Rogaland" og de forskjellige transportplanene for fylket
· å iverksette lokale tiltak for å redusere utslipp av klimagasser og andre gasser som forurenser det globale miljøet
· å være med og tilrettelegge slik at vår industri kan være i fremste rekke når det gjelder utvikling og bruk av klimavennlig teknologi
NÆRINGS- OG MATFYLKET ROGALAND
Et bredt og variert næringsliv er bærebjelken for både sysselsetting og bosetting i alle regioner i fylket. En god oppfølging av fylkets Strategisk Næringsplan og Regional Utviklingsplan blir derfor svært viktig.
KrF vil at fylkeskommunen skal være en næringspolitisk pådriver i regionen, og stimulere til økt produktivitet og lønnsomhet bl.a. gjennom omstilling til nye produkter og markeder. Kunnskap og kompetanse må prioriteres sammen med forskning og utviklingsarbeid som virkemiddel i denne sammenhengen.
Kun 3-4% av arealet i vårt land er dyrka, og derfor har Rogaland et nasjonalt ansvar for å opprettholde matproduksjon.
KrF's overordnede næringspolitiske mål i Rogaland er:
· gode relasjoner basert på kompetanseutvikling mellom utdanning, forskning og næringsliv
· forenkling av regelverk, en effektiv saksbehandling og redusert skjemavelde for Rogalands bedrifter
· at fylkets bedrifter i større grad kan tilby foredlede produkter
· økt satsing på turisme og reiseliv
For å oppnå dette vil Rogaland KrF arbeide for:
· å satse på kompetanseoppbygging for bedriftene ved langsiktig samarbeid mellom utdanningssteder og næringslivet, bl.a. gjennom gode rammevilkår for tiltak som "Næringsliv i skolen", "Ungt entreprenørskap" og formaliserte partnerskapsavtaler
· et internasjonalt kontakt- og samarbeidsnett, spesielt mot det europeiske kontinentet, som gir næringslivet i Rogaland et best mulig utgangspunkt for å hevde seg i en stadig mer krevende konkurransesituasjon
· en aktiv og målrettet landbrukspolitikk basert på økt videreforedling av produkter og tilrettelegging for satsing på eksisterende og nye produkter
· arbeide for å øke nordsjøtrålerne i Rogaland sine andeler av kvoteregulerte fiskebestander, og videreutvikle fylkets fiskerihavner
· å styrke fiskerinæringen bl.a. gjennom finansiering fra fylkeskommunens regionalutviklingsfond
· å videreføre satsing på reiselivsnæringen, basert på en god forvaltning av fylkets unike natur- og kulturkvaliteter
· å stimulere til produksjon av miljøvennlige og konkurransedyktige produkter
· å stimulere til økt samarbeid mellom Rogaland Reiseliv og regionale og lokale reiselivsorganisasjoner
· å styrke Stavanger som oljehovedstad og Haugalandet som landets fremste gassregion
· at naturgass kan nyttes som ressurs til miljøvennlig industriutvikling og til energiformål
· å sikre fylkets havbruksnæring rammevilkår som gir mulighet for utvikling og lønnsom drift
SAMFERDSEL
Rogaland er et fylke med store avstander og variert topografi. Både bosetting og næringsliv er avhengig av gode kommunikasjonsløsninger.
KrF's overordnede samferdselspolitiske mål i Rogaland er:
· gode kommunikasjonsløsninger for å sikre bosetting og næringsliv i alle deler av fylket
· mer miljøvennlig samferdsel
For å oppnå dette vil Rogaland KrF arbeide for:
· å prioritere midler til veivedlikehold
· å øke kvaliteten på kollektivtilbudet gjennom økt frekvens i tettbebygde strøk, og at områder med spredt bosetting sikres tjenlige rutetilbud
· å videreføre ordningen med ungdomskortet
· at ferjene i fylket har god komfort og tilstrekkelig kapasitet og frekvens, samt sikre en ordning med reserveferje
· gassdrevne ferjer og busser
· å støtte planene for dobbeltspor med bybane på strekningen Stavanger - Bryne med tilknytting til Forusområdet og Stavanger lufthavn
· å bedre kapasitet og kvalitet på togtilbudet på Jæren, kombinert med tilfredsstillende matebussopplegg
· å bygge ut Sørlandsbanen for å møte kravet om raskere og bedre person- og godstransport, herunder opprusting av traséen gjennom Drangsdalen
· å støtte utredning av Haukelibanen
· at bompengeinntekter også kan nyttes til investeringer i kollektivtransporten
· å sikre Ryfylke fastlandsforbindelse, og arbeide for Finnfast
· kryssing av Boknafjorden gjennom Rogfast
· å legge til rette for et enklere og mer attraktivt takst- og rabattsystem
· at fylkeskommunen stimulerer til at transportsektoren reduserer sine forurensende utslipp
· å øke trafikksikkerheten gjennom fysiske tiltak, og støtte holdningsskapende innsats
· at tiltak for sikring av ulykkespunkt og rasfarlige veger blir prioritert
· at det legges til rette for syklister og andre myke trafikanter
· at det etableres et godt samarbeid mellom skole, kommune og fylke når det gjelder tilpassede ruter og trygg skolevei
· å tilrettelegge for transport av funksjonshemmede på lik linje med befolkningen ellers
· at fylkets lufthavner gis muligheter for utbygging og videreutvikling slik at de kan gi et tidsmessig tilbud for både næringsliv, offentlig og privat virksomhet
· at våre to nasjonalhavner (Karmsund og Stavanger) blir knutepunktshavner for Sørvest-Norge
· å sikre midler til oppgradering av E134
DISTRIKT OG BY
KrF vil arbeide for å utvikle livskraftige bo- og arbeidsmarkedsregioner i fylket. Det bør legges til rette for interessante jobbmuligheter for flest mulig i nærheten av de stedene de ønsker å bo. Kultur- og velferdstilbudet har fått økt betydning for folks valg av bosted. I byene er den største utfordringen gjerne knyttet til boliger og nærmiljø. I distriktene dreier det seg i sterkere grad om å kunne tilby relevante jobber, tilfredsstillende kommunikasjon og gode fritidstilbud.
KrF's overordnede samfunnspolitiske mål i Rogaland er:
· trygge byer og attraktive distrikt i Rogaland
For å oppnå dette vil Rogaland KrF arbeide for:
· å drive en helhetlig by- og distriktspolitikk basert på gjensidig og berikende samspill mellom byene og distriktene
· å legge tjenestetilbud, aktiviteter og beslutninger så nær som mulig til de steder folk bor
· å legge til rette for bomiljø med gode sosiale strukturer for alle aldersgrupper
· å verne om og ta vare på de grønne lungene i byene
· forebyggingstiltak mot økende voldsutvikling
· å legge spesielt godt til rette for etablerere i distriktene, særlig kvinner
· å bedre infrastruktur for å redusere avstandsulempene i distriktene
· å bevare og styrke det offentlige og private servicetilbudet i distriktene, og tilpasse strukturen i servicenæringen til lokalt bosettings- og næringsmønster
· å beholde og videreutvikle tilbud om sykehustjenester i hele fylket
· å sikre full tannlegedekning i fylket
