
22.06.2005
Heidi Sørensen, SV
Seier for allmennheten i Høyesterett
Høyesterett slo i går fast at allmennhetens behov for rekreasjon og friluftsliv i strandområder, står i en særstilling.
Grunneiere som bygger her må finne seg i å få fremmede tettere inn på seg enn i andre områder der folks ferdsels-
behov er mindre.
- Dette er en viktig seier for allmennhetens muligheter til å ferdes i strandsonen, sier SVs Heidi Sørensen. - Denne
saken har gått alle tre trinnene i domstolssystemet, med full seier for allmennheten hele veien, fortsetter Sørensen.
Dommen slår fast to svært viktige prinsipper. For det første at allmennhetens behov for rekreasjon og friluftsliv i
strandsonen er av spesiell verdi. For det andre at mindre installasjoner som kommer i tillegg til et hovedhus, her
et anneks, ikke har samme krav på privat sone. - Når man ser denne saken i kombinasjon med Ulrichsen-saken
som ble avgjort tidligere i vår er trenden i domstolene nå klar: Allmennhetens rett til rekreasjon og friluftsliv i strand-
sonen skal beskyttes, avslutter Sørensen.
