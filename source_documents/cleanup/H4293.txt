
onsdag 14. april 1999 11:02:53
--
Fullt gjennomslag i debatten om lekdommere
Venstres justispolitiske talsmann Harald Hove fikk bred støtte da Stortinget behandlet Hoves interpellasjon om rekruttering av lekdommere. Hove fremmet interpellasjonen på bakgrunn av at TV2 avdekket at over 70% av lekdommerne i Norge er politikere.
I debatten sa Harald Hove blant annet:
- Dommeryrket er en uavhengig posisjon. Det er embetsmenn, de er uavsettelige, og det er ofte sagt at dommerne vel strengt tatt er de egentlige embetsmenn. De er ansvarlige overfor det rettssamfunn de skal tjene, i klartekst overfor loven og andre rettslig gyldige argumenter. Slik må det også være for lekdommerne, enten de er jurymedlemmer eller meddommere i herreds- og byretten eller i lagmannsretten.
- Hovedproblemet med det resultat TV2 har funnet, er egentlig ikke de som er plukket ut, men alle de som er utelatt ved at man så ensidig har hatt som rekrutteringsgrunnlag folk med partipolitisk bakgrunn.
Hove presenterte tiltak som kunne skape et mer representativt utvalg av lekdommere.
Justisminister Odd Einar Dørum sa at Justisdepartementet vurderer en totalgjennomgang av reglene for valg av lekdommere. Både for å forenkle dagens til dels kompliserte regelverk og for å vurdere størrelsen på og sammensetningen av utvalgene.
- Departementet vil sende et forslag på høring allerede i vår om at stortingsrepresentanter skal utelukkes fra valg, sammen med et forslag om at man ikke skal kunne velges til meddommer eller lagrettsmedlem dersom man er fylt 70 år.
Harald Hove gikk også inn på tipsheftet til Arbeiderpartiets kvinnebevegelse som han mener innebærer en uakseptabel politisering av rettsstaten.
- Det er to hovedgrunner for at dette heftet aldri burde blitt utgitt. Heftet oppfordrer leseren til å oppfatte dommervervet som et politisk verv. Det etableres et ansvar for de som er meddommere og arbeiderpartimedlemmer, i alle fall kvinner, overfor Arbeiderpartiets politikk. For det andre prøver man å influere standpunktet til dommerne.
Hove la også vekt på at lekdommere må skaffes langt bedre informasjon om vervet som lekdommer enn det som gis i dag.
Harald Hoves interpellasjon:
Lekdommere har en meget viktig rolle i rettspleien som meddommere i by-, herreds- og lagmannsrettene. Det er kommunestyrene som velger ut lekdommerne. TV2 har dokumentert at svært mange av lekdommerne er rekruttert fra medlemmer i kommunestyrene, herunder ordførere, og for øvrig fra partienes valglister ved kommunevalgene. Det viser seg også at flere stortingsrepresentanter er på listene over lekdommere. En politisk organisasjon har også tilskrevet de lekdommere de oppfatter som "sine" og oppfordret dem til å dømme strengere i enkelte sakstyper.
Mener statsråden at dagens praksis med hensyn til å velge ut lekdommere er tilfredsstillende, hva kan gjøres for å hindre at bestemte grupper eller partier påvirker lekdommere i en bestemt retning, og er dagens regler om hvem som er utelukket fra å kunne fungere som lekdommere tilfredsstillende?
