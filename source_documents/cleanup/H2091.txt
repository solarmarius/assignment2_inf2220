
Onsdag 1. desember 1993
Miljøpolitisk talskvinne Hilde Frafjord Johnson (KrF):
MILJØET TAPER PÅ ARBEIDERPARTIETS NYE ALLIANSE
-Jeg beklager at Arbeiderpartiet har valgt å alliere seg med Høyre og Fremskritts-partiet i miljøpolitikken. Det betyr at miljøet blir sittende igjen som taper. Det sa Kristelig Folkepartis miljøpolitiske talskvinne Hilde Frafjord Johnson da Stortinget onsdag behandlet energi- og miljøbudsjettet for 1994.
-Selvom vi fra KrFs side har fått gjennomslag for endringer på noen punkter gjennom budsjettbehandlingen, er det tydelig at Arbeiderpartiet ønsker å bruke miljøbudsjettet som salderingspost. Innstillingen bekrefter også at det er KrF, sammen med SV og Senterpartiet, som står for en helt annen prioritering, sa Hilde Frafjord Johnson i sitt innlegg.
Hun sa seg tilfreds med gjennomslaget for mer midler til kalking, og med at tilskuddsordningen for introduksjon av nye og fornybare energikilder blir opprettholdt, men som regjeringen opprinnelig foreslo å fjerne.
-Fra KrFs side hadde vi imidlertid ønsket en sterkere satsing på begge disse områdene, understreket hun.
-KrF har ved dette budsjettet særlig prioritert tilskudd til energiøkonomisering og alternative energikilder. Vi ønsket også å gi miljøforskningen et solid tilskudd, øke midlene til internasjonale miljøtiltak og å prioritere kommunale tiltak for spesialavfall og kildesortering. Det ble desverre ikke flertall for noe av dette. Jeg håper ikke APs allianse med Frp og Høyre i så måte innebærer et varig miljøpolitisk linjeskifte i Arbeiderpartiet, sa Hilde Frafjord Johnson i Stortinget onsdag.
