
torsdag 28. september 2000 12:37:21
Venstre løfter fram skole, forsking og kultur
Førsteutkastet til nytt stortingsvalgprogram for Venstre - "Framtida er liberal" - ble torsdag presentert av Venstres programkomité. I programmet blir skole, forsking og kultur prioritert som områder hvor det trengs et nasjonalt løft i årene som kommer.
Selvstyrte skoler og gode lærere
Venstre ønsker at skolene skal få være selvstyrte, i samspill mellom lærere, foreldre, elever og folkevalgte. Skolen må gis ressurser, tillit og frihet til å slippe løs lokal skaperkraft. Læreryrket må gjøres mer attraktivt for å beholde gode lærere og rekruttere flere. Lønnsnivået må heves generelt, og den enkelte skole legge bedre til rette for individuell vurdering av lærernes lønn ut fra ekstra kompetanse, ekstra ansvar og særskilte funksjoner. Venstre vil gjennom et mindre detaljert lov- og planverk gi lærerne større tillit som skapende pedagoger og kunnskapsformidlere.
Kraftig vekst til forsking
Venstre vil de neste fire årene heve norsk forskingsinnsats fra europeisk bunnivå til å satse mer enn de fleste andre land på forsking. En vesentlig del av dette må bestå i å gjenreise den frie grunnforskingen etter mange års sulteforing. Venstre vil videre frigjøre midler slik at universiteter og høyskoler kan gi bedre oppfølging til studentene, og gi de høyere utdanningsinstitusjonene frihet fra statlig overstyring. Venstre vil ha rask og betydelig bedring av studentenes økonomi.
Nasjonalt kulturløft for barn og ungdom
Venstre vil at en større del av statsbudsjettet brukes på kulturformål i et forpliktende nasjonalt kulturløft . Venstre vil gi barn og ungdom en "kulturell skolesekk" gjennom å sette av mer penger til innkjøp av kulturtilbud i skolen, og innføre et rabattkort som gir ungdom adgang til kunst- og kulturtilbud til sterkt redusert pris. Interesse og engasjement for kunst og kultur må stimuleres lokalt og vokse fram nedenfra. Samtidig skal det satses på høy kvalitet i institusjoner og virksomheter staten tar et særlig ansvar for, og Venstre går inn for å samle og klargjøre det statlige ansvaret det statlige ansvaret i en egen kulturlov.
