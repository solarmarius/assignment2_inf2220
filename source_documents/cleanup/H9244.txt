
25.5.2005
Inger S. Enger, stortingsrepresentant for Senterpartiet.
Vitale leirskoler også i framtida!
I regjeringens framlagte kommunalmelding er det foreslått å fjerne øremerking av statstilskuddet som går til kommuner med arbeidsgiveransvar for leirskoler. For en hardt pressa kommuneøkonomi vil det da neppe finnes penger til å opprettholde dette viktige undervisningstilbudet. Landets leirskoler går dermed ei usikker framtid i møte.
På landsplan finnes det 60 leirskoler, som årlig gir ca 60 000 elever opplæring i miljø- og friluftsfag. Oppland er landets største leirskolefylke, med i alt 9 leirskoler hvorav 6 ligger i Gudbrandsdalen. I tillegg til å tilby varierte aktiviteter og naturopplevelser, er alle disse også viktige nærings- og reiselivsaktører i sine respektive kommuner.
Behovet for økt satsing på fysisk aktivitet hos barn og unge blir stadig framholdt som viktig. Vi er inne i dataalderen, hvor stillesittende innendørs aktiviteter dominerer og fører til livsstilsykdommer også blant barn. Friluftsmeldinga anbefaler blant annet styrking av kroppsøving og naturfag for å oppnå økt fysisk fostring. Leirskolenes tilbud er en viktig bidragsyter for å gi barn og unge positive opplevelser av utendørs aktiviteter.
Senterpartiet har sterkt fokus på fysisk fostring i vårt program. Vi ønsker blant annet at skolen skal ha et spesielt fokus på praktisk naturfag. Leirskolen har en unik posisjon i så måte. Senterpartiet har derfor programfesta at leirskoleopphold skal være gratis, og at det statlige tilskuddet til vertskommuner for leirskoler skal opprettholdes. Vitale leirskoler er av avgjørende betydning for å oppnå økt fysisk aktivitet blant barn og unge.
