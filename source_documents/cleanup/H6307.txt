
24.10.02
Sylvia Brustad
10-punktsplan for økt bruk av bio-brensel
Arbeiderpartiet ønsker mer bioenergi og lanserer derfor en 10-punktsplan for økt bruk av bio-brensel. - Norge krevde forpliktelser om minst 10 prosent fornybar energi under FNs toppmøte for bærekraftig utvikling. Nå må vi vise at vi mente alvor og at vi gjør noe også her hjemme. Hvis vi skal kunne oppfylle våre forpliktelser i Kyoto-avtalen, må vi sette i gang med konkrete tiltak, sier Arbeiderpartiets miljøpolitiske talskvinne Sylvia Brustad.
.- I 10-punktsplanen fremmer vi konkrete forslag om tiltak som helt klart vil skyte fart i bruken av vannbåren varme og bio-brensel. Vi inviterer de andre partiene på Stortinget til å slutte opp om planen, understreker Brustad.
Arbeiderpartiets 10-punktsplan for økt bruk av bio-brensel som ble lansert 24. oktober 2002:
1. Innføring av pliktige grønne sertifikater
Innføring av pliktige grønne sertifikater vil innebære at produsenter av fornybar el og varme mottar sertifikater for sin produksjon. Sertifikatene selges til aktører som er pålagt å kjøpe en viss mengde sertifikater tilsvarende en andel av deres energibruk. Gjennom salget av sertifikater får dermed produsentene en merinntekt som stimulerer til økte investeringer i fornybar el- og varmeproduksjon.
2. Teknologinøytrale støtteordninger til ny fornybar energi
Inntil et marked for grønne sertifikater er etablert, opprettes det en midlertidig og lik støtteordning til nye fornybare energikilder tilsvarende halv el-avgift pr. 1. januar 2002. Ordningen skal på en effektiv måte gi fortgang i prosessen med å få i gang produksjon av ny fornybar energi i Norge, herunder å nå målet om 4 TWh varmeenergi innen 2010. Ordningen administreres av Enova.
3. Krav til vannbåren varme i alle nye næringsbygg over 1000m2
I dag er det krav til at alle nye offentlige bygg over 1000 m2 skal ha vannbåren varme. Vi vil at det også skal stilles krav til at det installeres vannbåren varme også i nye private næringsbygg over 1000m2.
4. Handlingsplan for trinnvis konvertering av oljekjeler til mindre forurensende energikilder.
En handlingsplan for trinnvis konvertering av oljekjeler til oppvarming med mindre forurensende energikilder og nye fornybare energikilder, bør ha målsetting om 80 prosent konvertering innen 2012.
5. Tilskudd til bedrifter og husholdninger i småhus til kjøp av anlegg for vannbåren varme
Det må innføres en tilskuddsordning for bedrifter og husholdninger i småhus til kjøp av anlegg for vann- eller luftbåren oppvarming med nye fornybare energikilder, inkludert varmepumper som erstatter fossil oppvarming eller oppvarming ved hjelp av panelovner.
6. Felles nordisk innsats
Bruken av bioenergi varierer sterkt i de nordiske land. Gjennom samordnet nordisk innsats kan man bruke hverandres erfaringer og kunnskaper. Den sosialdemokratiske gruppen har fremmet forslag i Nordisk Råd.
7. Øke det norske uttaket av biobrensel
I dag importeres det store mengder ved og annet trevirke samtidig som det er mye skog som ikke blir tatt ut i Norge. Det må i samarbeid med jord- og skogbruksnæringen settes i gang tiltak for å motivere til uttak av mer biobrensel samtidig som man sikrer tilstrekkelig mengde vernet skog for å ivareta det biologisk mangfoldet.
8. Økt satsing på FOU
Det forskes i dag en del innenfor dette området. Men det er behov for å styrke innsatsen på forsking og utvikling av nye produkter.
9. Momsfritak i Nord-Norge
Energi levert fra alternative energikilder som fjernvarme, biobrensel og varmepumper i merverdiavgiftsloven må bli likebehandlet med elektrisk kraft i Finnmark, Troms og Nordland. Forslaget er behandlet i Stortinget og vil bli gjennomført i statsbudsjettet for 2003.
10. Nettselskaper må lage energiplaner
Nettselskapene må være pådrivere for å ta i bruk nye fornybare energikilder. I samarbeid med kommunene må nettselskaper lage energiplaner innenfor sine leveringsområder. Slike planer må ha mål å redusere veksten i elektrisitetsforbruket og å ta i bruk mer bioenergi
