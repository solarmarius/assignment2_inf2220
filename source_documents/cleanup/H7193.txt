
16.06.03
Karin Andersen
Verken fest eller kolera
I dag ble opplegget for økonomien i de norske kommunene neste år klart. Det mest gledelige er at de alt for stramme rammene regjeringen la opp til, blir øket med 1,5 milliarder kroner.
- Om ikke annet så betyr det at livreima ikke strammes enda mer, sier SVs Karin Andersen.
Etter SVs mening burde Kommune-Norge blitt tilført 5 milliarder mer, men Andersen finner en viss trøst i at partiet, etter mange års kamp, har fått gjennomslag for et viktig prinsipp
- Nå har vi fått flertallet med på en ordning som sikrer at kommunene automatisk får dekket mesteparten av utgiftene til "særlig ressurskrevende brukere", sier Andersen
I dag er det bare noen kommuner som får tilskudd, og de får dekket langt lavere andel av utgiftene.
- At vi endelig har fått til dette betyr at funksjonshemmede med store behov er sikret et skikkelig tilbud og at kommunene får mer penger hvis det blir flere brukere eller økte utgifter, forklarer hun.
SVs parlamentariske nestleder har likevel vanskelig for å glede seg veldig over de økonomiske utsiktene i kommunene.
- Selv om kommune-skuta fortsatt flyter, er det et stykke igjen før skipet fosser fram i pomp og prakt. I moderne kommuner burde man kunne forvente moderne standard, der er vi dessverre ikke ennå, sier hun og legger til
- Vi burde ha ambisjoner om en skole av en slik kvalitet som vi ser i samfunnet for øvrig, en omsorg for eldre, syke og funksjonshemmede som gir den tryggheten en hver har behov for, barnehager til de som ønsker det, til en pris alle har råd til. Dit er det dessverre fortsatt et stykke, slår hun fast.
