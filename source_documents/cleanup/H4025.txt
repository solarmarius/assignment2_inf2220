
19.01.2001
Morten Lund,
Pressemelding fra
MATSMINKE: ARBEIDERPARTIET, FREMSKRITTSPARTIET OG HØYRE PRIORITERER EU-TILPASNING
Senterpartiets Morten Lund mener at Stortingets behandling av den såkalte matsminken i dag kunne tyde opp at noen meget viktige grensestolper hadde blitt flyttet. Særlig kunne dette leses ut i fra Høyre representanten Gabrielsens innlegg som fra Stortingets talerstol vedgikk at Høyre ikke stemte for innlemmelse av de tre matsminkedirektivene med begeistring, men at hensynet til EØS-avtalen og norsk eksport gjorde dette tvingende nødvendig. Dagens debatt varsler derfor et linjeskifte; frihandel og EU tilpasning skal prioriteres foran folks helse.
- På bakgrunn av næringskomiteens behandling av saken lå det i kortene at Arbeiderpartiet, Fremskrittspartiet og Høyre ville stemme for en innlemmelse av de tre direktivene i norsk lovgivning, men jeg er allikevel fryktelig skuffet. Det verste er kanskje at talsmenn for de tre partiene innrømmer at en ut i fra helsemessige aspekter slett ikke burde ha sagt ja til de tre direktivene, men at en allikevel velger å si ja av hensyn til forholdet til EU og EØS avtalen. Dette betyr i klartekst at folks helse må underordne seg frihandel og EU-tilpasning, og da kan vi komme til å få mange ubehagelige vedtak i denne sal i fremtiden om ikke Stortingets sammensetning blir forandret i det kommende stortingsvalget, sier Lund i en kommentar fra stortinget.
I et replikk ordskifte med Arbeiderpartiet pekte Lund på at danske sosialdemokrater hadde sagt nei til økt tilsetning av nitrat/nitritt, som EU medlem, nettopp av hensyn til folkehelsen, og at danskene har gått til rettsak i EU-domstolen for å få lov til å ha egne regler på dette området. Lund mente at Norge, som har fremforhandlet en reservasjonsrett som EU-medlemmet Danmark ikke har, hadde langt større muligheter til å ha egne regler på dette området.
-Danmark har lagt mer vekt på folkehelse enn det Ap, H og Frp vil. Det er nettopp i slike saker Norge i henhold til EØS-avtalen kan bruke reservasjonsretten, noe daværende statsminister Gro Harlem Brundtland la vekt på under EØS-debatten i Stortinget høsten 1992. Hvis ikke Opseth mener at reservasjonsretten kan brukes for å hindre at vår mat får høyere konsentrasjoner av giftstoffer, så er jeg tilbøyelig til å mene at Arbeiderpartiet egentlig anser vetoretten som en ubrukelig pyntegjenstand, og det burde nok få mange av de tilstedeværende i denne sal til å gå i seg selv, avslutter Lund fra Stortinget.
Under voteringen om matsminkedirektivene stemte både Senterpartiet og SV mot samtlige av de tre direktivene, mens Kristelig Folkeparti og Venstre stemte mot diversedirektivet og fargestoffdirektivet, men aksepterte søtstoffdirektivet. Arbeiderpartiet, Fremskrittspartiet og Høyre stemte for samtlige av de tre direktivene.
