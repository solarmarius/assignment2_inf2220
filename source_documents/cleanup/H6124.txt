
02.09.02
Stortingsrepresentant Morten Høglund, FrP
Norge har ingenting å være stolte over
- Resultatet av nattens forhandling i Johannesburg er ingen ting å glede seg over, mener utenrikspolitisk talsmann i FrP, Morten Høglund.
Dessverre ser det ut til at U-landene vil komme nærmest tomhendte hjem, tror jeg, når det gjelder tiltak som virkelig kunne betydd noe for fattigdomsbekjempelse i den tredje verden.
- Rettferdig handel og avvikling av landbrukssubsidier er effektivt blitt stoppet av den rike verden inkludert EU, USA og dessverre Norge. Importrestriksjonene U-landene møter ved eksport til I-landene har en samlet verdi på over 100 milliarder dollar, det er dobbelt så mye som verdien av den samlede u-hjelp.
"Åpne opp for frihandel, avvikle all proteksjonisme og så vil alt annet falle på plass", uttalte Ugandas statsoverhode Museveni på dagens møte i Johannesburg.
- Selv de miljøreguleringer som det er enighet om, kan vise seg å bli en blandet velsignelse. Faren er stor for at miljørestriksjonene som nå pålegges den tredje verden bare er nok en måte for den rike verden å forbeholde seg fortsatt økonomisk herredømme, avslutter Morten Høglund, i en kommentar til de avsluttede forhandlingene i Johannesburg.
