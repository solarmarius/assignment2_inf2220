
26. august 2005
Stortingsrepresentant Karin Ståhl Woldseth (FrP)
- Bare halv monopolseier til Norsk Tipping
- Norsk Tipping har bare vunnet halv seier i monopolsaken. Fortsatt gjenstår det å se hva ESA sier om det norske monopolet på spilleautomater, sier kulturpolitisk talsmann i FrP, Karin Ståhl Woldseth.
Norsk Tipping vant i dag frem med sin anke til Borgarting lagmannsrett om at de skulle få monopol på å drive spilleautomater i Norge.
- Jeg tar dommen til orientering, men mener det er trist om Norsk Tipping skal få monopol på spilleautomater. Statlige monopoler har aldri vært noen god ide. Å sikre arbeidet mot spillegalskap kunne likeså gjerne vært ivaretatt av generelle regler for alle aktører, mener Woldseth.
- Dessuten venter vi fortsatt på hva ESA velger å gjøre i forhold til det norske monopolet. Sånn sett er dette bare en halv seier til Norsk Tipping og regjeringen, understreker hun.
Karin Ståhl Woldseth sier FrP hele tiden har vært motstander av automatmonopolet, og at et monopol er en svært dårlig løsning for å bli kvitt spillegalskap. - Dessverre er vi det eneste partiet på Stortinget som mener dette, avslutter hun.
