
27.03.03
Inger S. Enger, Senterpartiets medlem i Energi- og miljøkomiteen
Gassmeldinga behandla i dag: Planer for gassrør til Grenland klare våren 2004
Senterpartiets stortingsgruppe har ved behandlinga av gassmeldinga i dag, valgt å slutte seg til gassforliket mellom regjeringspartiene og SV om statlig medvirkning til infrastruktur for transport av gass. Forliket er det beste en kunne oppnå flertall for.
Gassforum Grenland har gjort rede for at eksisterende industri og planlagte produksjonsutvidelser trenger så mye gass at dette forsvarer bygging av rørledning uten gasskraftverk i andre enden. Det støtter Senterpartiet opp om, både i sitt vedtak fra landsmøtet og ved behandlinga i Stortinget i dag. Et gassrør til Grenland kan bygges uten at det samtidig blir bygd gasskraftverk. Vi regner med at planene for gassrør til Grenland kan være klare seinest våren 2004, i tråd med forliket, sier Senterpartiets medlem i Energi- og miljøkomiteen, Inger S. Enger.
Vi hadde ønska at flertallet, slik Senterpartiet har gått inn for, kunne ha sagt klarere at staten skal bidra til bygging av infrastruktur. Sjøl om vi veit at det gjenstår utredningsarbeid for å utforme de konkrete prosjektene, så burde staten kunne si et forpliktende ja til å gå inn som deleier i rørledninger.
Likevel er det uforsvarlig å gjøre som Arbeiderpartiet foreslår rett og slett å bevilge 3 milliarder til et statlig investeringsselskap uten miljøbetingelser. Arbeiderpartiet har blokkert for å finne en brei løsning ved å stå så steilt på tradisjonelle gasskraftverk. Partiet meldte seg ut av muligheten for å inngå et forlik og plasserte seg uten innflytelse, sier Inger S. Enger.
Senterpartiet har som mål å bidra til at gassen kan gi sysselsetting og verdiskaping på land, og ikke bare eksportinntekter
