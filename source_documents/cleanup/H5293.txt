
Eli Sollied Øveraas (Sp):
- Nok barnehageplasser - rimelige barnehageplasser - valgfrihet for foreldrene
Senterpartiet har som mål at alle foreldre som ønsker det, skal få tilbud om barnehageplass. For å få det til, vil Senterpartiet stimulere til bygging av nye barnehageplasser. Foreldrebetalingen må ned mot 1500 kroner, sier Eli Sollied Øveraas.
Vi har ennå ikke nok barnehageplasser til alle foreldre som ønsker barnehageplass til sine barn. Noen barn som særlig trenger barnehageplass, får det ikke. Barnehageplass er for dyrt for noen foreldre, og gjør et dypt innhugg i familieøkonomien til de aller fleste foreldre.
Mange kommuner har for dårlig råd og for mange andre oppgaver til å bygge nye barnehageplasser. Det er ikke tilstrekkelig økonomi i barnehagedrift, og for liten forutsigbarhet i rammevilkårene, til at private vil bygge nye barnehager. Derfor er det er ikke nok at staten legger inn penger til drift av barnehager. Vi må stimulere kommuner og private til å bygge nye barnehageplasser. Det er størst mangel på småbarnsplasser (0-3 år). Senterpartiet vil gi et stimuleringstilskudd på 16 500 kroner til hver nye småbarnsplass (0-3 år) som bygges. Det er et bidrag til at vi kan nå målet om 10 000 nye barnehageplasser i 2002.
En barnehageplass er et velferdsgode, og skal være tilgjengelig for alle, til en pris som er overkommelig for alle. En barnehageplass skal være et spleiselag mellom staten (50 %), kommunen (30 %) og foreldrene (20 %). Det er et mål at foreldrebetalingen skal ned til 1500 kroner per barn for en barnehageplass. Med ytterligere 300 millioner i driftstilskudd til barnehageplasser i tillegg til Arbeiderpartiets barnehagesatsning, vil foreldrebetalingen bli redusert med 500 til 600 kroner til neste år.
Senterpartiet har en egen kontantstøttemodell.
Vi vil forbeholde kontantstøtten til foreldre som selv passer egne barn. Familieøkonomien alene skal ikke være avgjørende om foreldre skal kunne velge å passe barnet selv. Det skal være mulig å ha en inntekt på 100 000 kroner per år, uten å miste kontantstøtten. Senterpartiets kontantstøttemodell er mer rettferdig, og gir en tryggere ramme rundt den daglige omsorgen for barn. Foreldre stimuleres til å bruke barnehageplass hvis de selv jobber eller er under utdanning, og får et økonomisk tilskudd dersom de velger å passe egne barn selv, sier Eli Sollied Øveraas.
