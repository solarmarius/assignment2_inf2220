
5. 11.98
Johan J. Jakobsen,
SENTERPARTIETS STORTINGSGRUPPE GÅR IMOT VETERINÆRAVTALEN.
Senterpartiets stortingsgruppe har på et gruppemøte i dag enstemmig vedtatt å gå imot EØS-komiteens beslutning nr. 69/98 om revisjon av EØS-avtalens vedlegg I. (Om veterinære- og plantesanitære forhold). Dette er i samsvar med Senterpartiets stemmegivning i Stortinget den 23. januar og 18. juni 1997. Vedtaket imøtekommer også Senterpartiets landsstyres uttalelse av 15. mars 1998 som ba stortingsgruppen om å gå imot veterinæravtalen.
Stortingsgruppen tar til etterretning at Regjeringen, etter å ha undersøkt muligheten for å reforhandle utvidelsen av EØS-avtalen, har valgt å legge Stortingets vedtak av 18/6 1998 til grunn for sitt arbeid med saken. Fire av Senterpartiets statsråder har dissentert i Regjeringen.
(Anne Enger Lahnstein, Ragnhild Q. Haarstad, Magnhild Meltveit Kleppa og Marit Arnstad).
Senterpartiet er oppmerksom på at det fra Regjeringens side er foreslått en rekke sikkerhets- og kontrolltiltak for å redusere faren for økt smittepress og at Regjeringen varsler en omfattende evaluering av av kontrolltiltakene og aktiv bruk av sikkerhetsklausulen dersom folke- og dyrehelsen settes i fare. Tatt i betraktning at Regjeringen har lagt til grunn at et klart flertall i Stortinget støtter avtalen, har Regjeringen gjennom ulike nasjonale tiltak bidratt til å
forbedre situasjonen. Stortingsgruppen mener imidlertid, som Statens Helsetilsyn, at dette kan være gode tiltak, men at de ikke er tilstrekkelige til å sikre folke- og dyrehelsen godt nok.
Etter Senterpartiets mening ivaretar ikke avtalen føre-var-prinsippet på en tilfredsstillende måte. Som erstatning for den nåværende grensekontrollen etableres et kontrollsystem som innebærer at animalske produker i stor utstrekning vil kunne være solgt før kontrollanalysen foreligger. Senterpartiet mener at sikkerheten for folke- og dyrehelse ikke blir godt nok ivaretatt når grensekontrollen avvikles og Norge blir en del av det EU`s indre marked når det gjelder handel med animalske produkter og levende dyr.
Da EØS-avtalen ble vedtatt i 1992 ble det understreket at grensekontrollen var en viktig del av Norges vern mot smitte av sykdommer gjennom handel. Opprettholdelse av grensekontrollen ble i Regjeringens proposisjon vurdert som «avgjørende for opprettholdelse av vår gunstige dyrehelse». (St.prp. nr. 100, (1991-92) s. 126).
Den norske veterinærforening har i en uttalelse gitt uttrykk for at dette fortsatt er situasjonen og at den veterinære grensekontrollen derfor bør opprettholdes. Senterpartiets stortingsgruppe deler denne oppfatningen. Selv om avtalen vil være fordelaktig for norsk fiskerinæring mener Senterpartiet det er vanskelig å sette redusert grensekontroll av vår fiskeeksport opp mot faglige advarsler om økt risiko for økt smittepress.
Senterpartiet har registrert et sterkt engasjement mot den s.k. veterinæravtalen. Meningsmålinger viser at et massivt flertall i det norske folk sier nei til veterinæravtalen. Også en rekke kommunestyrer har bedt Stortinget om å gå imot avtalen. Selv om et bredt flertall av Arbeiderpartiet, Fremskrittspartiet og Høyre tidligere har støttet avtalen trenger ikke utfallet av Stortingets behandling å være gitt. De sterke faglige uttalelser som har kommet fra Helsetilsynet, Forbrukerrådet og Veterinærforeningen siden saken sist var oppe til behandling, bør veie tungt når Stortinget skal ta endelig stilling til veterinæravtalen senere i høst.
