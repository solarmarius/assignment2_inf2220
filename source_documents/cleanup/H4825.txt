
28. august 2000
Thorbjørn Jagland
J@glandbrev
I dette J@glandbrevet fra mandag 28. august 2000 skriver Thorbjørn Jagland om Norges framtidige forhold til EU, og han mener at siden EU er i endring, kan heller ikke det norske forholdet til EU være statisk og fastlagt en gang for alle. - Derfor vil vi at det tas høyde for de omfattende endringene som har skjedd i EU siden et flertall sa nei til norsk medlemskap i 1994. Og derfor mener et flertall i sentralstyret at Norge må ha handlefrihet i årene som kommer, i forhold til mulig tilknytningsform, skriver Jagland, som samtidig understreker at dersom det blir aktuelt å endre Norges forhold til EU, må det være etter en varig og omfattende endring i holdningen til EU-medlemskap blant folk.
I et debattinnlegg i Dagsavisen forrige uke, advarer valgforsker Henry Valen Arbeiderpartiet mot å reise EU-saken på ny. Han kaller dette en gavepakke til nei-partiene, og mener at dette vil føre til at Arbeiderpartiet faller enda mer på meningsmålingene.
Dette er en beskrivelse jeg er svært uenig i. Det er i dag en rivende utvikling i Europa. EU-utvidelsen vil endre europakartet, samtidig som EU-samarbeidet blir mer utdypet og omfattende. Norge, såvel som andre land i Europa, må forholde seg til denne utviklingen. Disse omfattende endringene har ikke gjenspeilt seg i den norske debatten så langt, og jeg vil utfordre folk til å begynne å diskutere omveltningene på et saklig grunnlag, før man tar dekning i de respektive skyttergraver fra 1994.
Utviklingen i EU foregår både i bredden og i dybden. For å ta bredden først: I dag er det 15 land som er medlem i EU. 12 nye land har søkt om medlemskap. I tillegg har også Tyrkia hengt seg på denne søkerprosessen. Det betyr at vi - om få år - kan få et EU som består av bortimot 30 nasjoner. EU vil altså omfatte mesteparten av Europa, og kan komme til å grense til Midtøsten, Svartehavet, Russland - og Norge. Dette vil få store konsekvenser for Norge.
Gjennom EØS-avtalen vil vi bli direkte berørt av utvidelsen. I dag består partene i EØS-avtalen av de 15 EU-landene på den ene siden, og Norge, Island og Liechtenstein på den andre siden. Hva vil skje med EØS-avtalen den dagen avtalen omfatter de tre utenforlandene på den ene siden, og 27 EU-land på den andre? Vil de 27 EU-landene aktivt følge opp EØS-avtalen?
Ett annet problem i forhold til EØS-avtalen er at den i dag bare omfatter det indre marked, som er basert på regelstyring og direktiver. Men utviklingen i EU går mer og mer bort fra regelstyring og over mot prosessorientert samarbeid, på det økonomiske området. Dertil kommer sikkerhets- og forsvarspolitikken, og politi- og justissamarbeidet. Og dette bringer meg inn på mitt andre poeng i forhold til EU: Utviklingen i dybden. De dynamiske prosessene vi ser innenfor forsvars- og sikkerhetspolitikken og justissamarbeidet ligger i hovedsak utenfor EØS. Det samme er tilfellet for den økonomiske og monetære union. Her står man overfor omfattende virkninger, som vil tvinge fram en sterkere samordning av den økonomiske politikken i EU-landene.
Mens EU utvides og utvikles, står EØS-avtalen stille. Dermed taper Norge muligheter til in0flytelse. Avtalen sikrer på ingen måte norsk tilgang til de nye samarbeidsområdene i EU. Særordningene som Norge har oppnådd i forhold til forsvars- og sikkerhetspolitikken og Schengensamarbeidet, kompenserer noe for dette, men gir oss ikke fullgode løsninger.
Siden EU er i endring, kan heller ikke det norske forholdet til EU være statisk og fastlagt en gang for alle. Derfor vil vi at det tas høyde for de omfattende endringene som har skjedd i EU siden et flertall sa nei til norsk medlemskap i 1994. Og derfor mener et flertall i sentralstyret at Norge må ha handlefrihet i årene som kommer, i forhold til mulig tilknytningsform.
Men jeg vil understreke at dersom det blir aktuelt å endre Norges forhold til EU, må det være etter en varig og omfattende endring i holdningen til EU-medlemskap blant folk. Det er en selvfølge at Arbeiderpartiet vil behandle saken på et landsmøte, og så eventuelt tilrå at det avholdes en ny folkeavstemming.
Jeg har savnet en debatt om disse omfattende endringene i Norge. Det har riktignok vært tilløp til enkeltdebatter om Schengensamarbeidet og enkelte direktiver, men også disse har ofte antatt form av for eller mot EU-debatt. Jeg vil her tillate meg å trekke fram Halvard Bakke som et positivt eksempel i så måte, som sa ja til Schengen-avtalen fordi han var enig i avtalens innhold - og som ikke så på diskusjonen om avtalen som en forlengelse av EU-debatten.
Vi må - som parti - ha en formening om hvilken retning vi vil styre etter. Da må vi også kunne diskutere innholdet i enkeltsakene, og vi må kunne diskutere de omfattende endringene i EU-samarbeidet, uten nødvendigvis å hente fram alle argumentene fra 1994.
Jeg vil også etterlyse en mer edruelig holdning fra både nei- og ja sida. Jeg tror begge parter kan innrømme at alt ikke er bra i EU, og at Norge klarer seg bra utenfor. Samtidig kan begge parter stå for at EU faktisk får gjennomført mye positivt. Bare slik kan vi ha en sannferdig debatt, hvor alle parter respekterer hverandres ståsted.
Norge vil - uansett -ha mange års utenforskap foran oss. Men det skjer en utvikling i Europa som vi må forholde oss til. Det eneste ansvarlige Arbeiderpartiet kan gjøre i en slik situasjon er å diskutere enkeltsakene og utviklingen. Vi kan ikke la hensyn som meningsmålinger styre den politiske agendaen.
Vi trenger i dag et sterkere globalt demokrati. Det krever sterkere politisk styring. Jeg er glad for at både EU-tilhengere og -motstandere i Abeiderpartiet er enige om at en viktig del av arbeidet for et sterkere globalt demokrati er regionalt samarbeid, og at samarbeidet i Europa er en viktig kraft i arbeidet for en bedre organisert verden. Vi er enige om at Norge må ta medansvar for utviklingen på det kontinentet vi er en del av. Det er et godt utgangspunkt for en saklig og god debatt om Norges forhold til Europa. Og det er et godt utgangspunkt for en debatt om hvordan vi kan skape bedre globale styringsinstrumenter. Derfor vil vi - parallelt med at vi arbeider med en aktiv europapolitikk - arbeide for at Norge blir medlem av FNs sikkerhetsråd.
