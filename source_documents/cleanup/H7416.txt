
Haugesund KrF
Program 2003 - 2007
Innledning
Kristelig Folkeparti vil bygge et varmere bysamfunn i Haugesund, forpliktet på det kristne menneskesyn og forvalteransvaret. Forvalteransvaret er en av KrFs ideologiske grunnpilarer.
Med de kristne grunnverdier som basis for menneskeverd og livsstandard, er omsorg, likeverd og gode levekår for alle, overordnet KrF´s arbeid.
For KrF innebærer dette at vi vil arbeide for et varmere samfunn som
- verner om liv og menneskeverd fra livets start til livets slutt
- respekterer våre åndelige og materielle behov
- inkluderer alle ved fordeling av felles goder og felles ansvar
- preges av nestekjærlighet og solidaritet
- møter våre nye landsmenn med åpenhet, respekt for kulturelt mangfold og legger til rette for integrering
Demokrati - folkestyre i praksis
KrF legger til grunn de kristne grunnverdiene og et demokratisk samfunnssystem som respekterer menneskerettighetene og oppfordrer alle til aktiv deltakelse i samfunnet.
KrF ønsker at lokalpolitikere skal bli vist tillit, tillagt ansvar, gitt frihet, og oppleve det meningsfullt å drive politikk. De folkevalgte skal styre virksomheten i byen, samtidig som administrasjonen gis tillit og myndighet til å yte god og effektiv service.
KrF mener at
- innbyggerne bør motiveres til deltakelse og medvirkning
- kommunens innbyggere skal møtes med åpen og god informasjon
- uttalelser fra høringsinstanser skal vektlegges ved avgjørelser i byens politiske organer
- kommunens innbyggere møtes med rask og effektiv saksbehandling
- de kommunale tjenester skal ivareta innbyggernes behov
- det interkommunale samarbeidet styrkes
Økonomiske rammer
KrF vil forvalte kommunens økonomi til beste for innbyggerne, slik at kommunen i framtiden igjen kan få en tilfredsstillende økonomisk handlefrihet. Med den stramme økonomiske situasjonen Haugesund nå er i, kan vi ikke love store, nye kostnadskrevende investeringer i kommende valgperiode.
KrF vil arbeide for at gjennomføring av planlagte prosjekt og oppgaver i kommende periode skjer innen vedtatte budsjett og rammer, under fortløpende kostnadskontroll.
KrF mener at grupper som, av ulike årsaker og i ulike faser av livet, sliter med økonomiske og sosiale problemer og utrygghet i sin hverdag, må prioriteres.
KrF kan gå inn for konkurranseutsetting, dersom det er sannsynlig at det vil gi bedre utnyttelse av ressursene. Konkurranseutsetting er ikke noe mål, men et virkemiddel for å kunne tilby gode og fleksible kommunale tjenester.
KrF ser det nå som viktig
- å tilpasse aktivitetsnivået i forhold til byens vanskelige økonomi
- at kommunen effektiviseres
- å prioritere lovpålagte oppgaver
Barn og unges oppvekstmiljø
Et trygt og godt oppvekstmiljø i bydelene er viktig for barn og unges utvikling. Personlig engasjement og ansvarsfølelse hos barn, unge og voksne må stimuleres. Det må legges til rette for virksomhet som kan forebygge miljøproblemer, fremme positive holdninger og interesser og gi skaperglede i alle aldersgrupper.
KrF vil:
prioritere støtte til tiltak for barn og unge gjennom godt etablerte frivillige organisasjoner, ut fra erfaringen at 1 kommunal kr. = 3 kr. når disse org. får disponere midlene
støtte organisasjoner/velforeninger og initiativ som er engasjert i positivt, inkluderende barne- og ungdomsarbeid i alle bydelene
at det nære samarbeid mellom kommunale etater, velforeninger og frivillige organisasjoner må videreføres
at rusfrie miljøer er en forutsetning for offentlig støtte
støtte varierte alkoholfrie helgetilbud i bydelene som kan demme opp for de unges tilstrømming til sentrum og forebygge en mulig tidlig alkoholdebut
sikre gode lekemuligheter for de yngste, med lekeplasser og areal for balløkker i alle byens nærmiljøer, bydeler og nye boligområder
Hjem og familie
Gode hjem er grunnlaget for et godt samfunn. KrF mener familien er den grunnleggende enheten for fellesskap, verdiformidling, sosial læring og omsorg. Samfunnet er avhengig av familier som fungerer og som ivaretar slike viktige oppgaver.
Vår politikk må styrke familienes muligheter i møte med disse utfordringene. Et trygt og godt bomiljø er viktig for alle.
KrF vil arbeide for:
at alle barn får omsorg og gode oppvekstkår
støtte til foreldre- og samlivskurs
at det gis gode avlastningstilbud til foreldre med fysisk eller psykisk funksjonshemmede barn.
at familier som pleier sine eldre i hjemmet får tilstrekkelig hjelp og avlastning
at Familierådgivningskontoret får økonomisk grunnlag til å drive sin virksomhet.
støtte til det forebyggende arbeidet som Kirkens Bymisjon utfører.
å opprettholde støtte til AAN-kontoret i Haugesund (Alternativ til abort, Norge)
støtte til Krisesenteret
Skole, barnehage og SFO
Skolen skal hjelpe foreldrene i oppdragelse og undervisning av barna.
Et godt og tillitsfullt samarbeid hjem- skole er derfor svært viktig.
Skolen har en kristen formålsparagraf, og Krf vil arbeide aktivt for at de kristne
grunnverdiene fortsatt skal prege, og være grunnlaget for skolens arbeid.
KrF vil arbeide for:
full barnehagedekning i Haugesund
etablering av ulike tilbud av korttids-, deltids- og familiebarnehager
· - at barnehagene skal ha et godt pedagogisk opplegg, og at foreldre får reell medinnflytelse
likestille private og kommunale barnehager økonomisk
å legge til rette for integrering av barn med ulike funksjonshemminger i barnehage og skole, når dette er det beste tilbudet for dem.
kvalitetssikring av lærings- og arbeidsmiljøet i grunnskolen
å utprøve ulike modeller i spesialundervisningen for å nå lengre med midlene
at alle elever skal få undervisning tilpasset sine behov med oppgaver å strekke seg etter
at skolene får støtte til å intensivere kampen mot mobbing
at elever med atferdsproblemer får hjelp gjennom tilrettelagte opplegg, i tett og forpliktende samarbeid mellom foreldre/foresatte og skole
at tospråklige barn får tilfredsstillende morsmålsopplæring i grunnskolen
at skolefritidsordningen gir et variert og aktivt tilbud, gjerne i samarbeid med frivillige organisasjoner
nødvendig opprustning av Lillesund skole og Fagerheim skole
Livsstil - helse - sosial trygghet
Grunnleggende for KrF´s helse- og sosialpolitikk, er vern om det ufødte liv, trygge oppvekstvilkår og en trygg og verdig alderdom. Alle må uansett alder og funksjonsnivå ha rett til egen privat sfære.
Forskning viser en klar sammenheng mellom livsstil, helse og velferd. Redusert fysisk aktivitet og dårlig kosthold er årsak til vektøkning i alle aldersgrupper. Dette vil føre til en ny oppblomstring av hjerte- og karsykdommer og diabetes. Den andre ytterligheten er den sterke kroppsfikseringen med økning i spiseforstyrrelser. I de kommende år må det satses videre på helsefremmende arbeid og en god helsetjeneste for alle i Haugesund.
Haugesund KrF mener at det er nødvendig å prioritere tilbudene til grupper med de største behovene. Barn tilmeldt barnevernet, foreldre med funksjonshemmede barn, trafikkskadde unge og pleietrengende eldre, er eksempler på slike grupper.
Pleie- og omsorgstrengende må få vite hva de kan forvente av hjelp fra kommunen.
Helsetjeneste og sosiale tilbud
For å forebygge ensomhet og sosiale problemer vil KrF medvirke til å skape gode møteplasser. Tilbudet av helsetjenester må være faglig forsvarlig og effektivt
KrF går inn for:
å prioritere forebyggende helsearbeid
at samlivs- og seksualopplysning for ungdom må ha en klar etisk forankring
at sosialhjelp kan bli hjelp til selvhjelp
å bygge ut kommunens tilbud til psykiatriske pasienter med tilrettelagte boliger, botrening og meningsfull sysselsetting eller arbeid.
Barnevern
Barnets beste må være utgangspunktet når hjelpetiltak settes inn. KrF vil prioritere hjelp til barn og unge som trenger særlig støtte og trygghet.
KrF går inn for
at utsatte barnefamilier får rådgivning, hjelp og tverrfaglig oppfølging på et tidlig tidspunkt
at barn i en vanskelig livssituasjon får tidlig hjelp og god oppfølging
at tiltak settes i gang for barn som har vært utsatt for omsorgssvikt, seksuelt misbruk og annen fysisk eller psykisk mishandling
Funksjonshemmede
Vårt menneskesyn bygger på at alle er likeverdige. Den enkelte må gis anledning til å utvikle evner og egenskaper ut fra egen funksjonsevne.
KrF vil arbeide for
at den enkelte må sikres trygghet og sosialt fellesskap gjennom skole, arbeid og fritids-/kulturtilbud
fleksible og alternative løsninger når det gjelder botilbud
fleksible hjelpeordninger for funksjonshemmede med bl.a. avlastning og brukerstyrt personlig assistent
En trygg og aktiv alderdom
KrF ønsker at respekt og omsorg må være grunnleggende verdier i vår eldreomsorg. Det må legges til rette for at de eldre kan delta aktivt i samfunns- og kulturliv. De eldre er en viktig ressurs med bred erfaring og stor innsikt. Denne kompetansen må nyttiggjøres på alle arenaer.
De fleste eldre ønsker å bo hjemme så lenge som mulig. KrF vil legge forholdene til rette for dette ved å arbeide for et variert tilbud av hjemmebaserte tjenester.
KrF går derfor inn for
videre utbygging av omsorgsboliger
å opprette trygghetsavdeling hvor eldre kan bestille tidsbegrenset plass ved behov
øke antall gode botilbud for aldersdemente
å utrede etablering av sansehager ved alle våre sykehjem
å gi omsorgslønn til dem som selv ønsker å pleie sine familiemedlemmer
opprettholde og bygge ut dagtilbud for eldre
øke kompetansen ved sykehjemmene slik at de kan tilby rehabilitering og tilfredsstillende smertelindrende behandling
at ideelle og frivillige organisasjoner med faglig kompetanse kan være aktører innen pleie- og omsorgsarbeidet
Skjenke- og ruspolitikk
Misbruk av rusmidler fører til store sosiale problemer og representerer det største helseproblemet i vårt samfunn. Forskning viser at økt tilgang fører til økt bruk og til vold og kriminalitet.
Haugesund har et omfattende rusproblem. Dette er godt synlig i sentrum, både på dagtid, på kveldstid og om nettene. På statistikker om rus- og volds problematikk kommer byen svært dårlig ut. Det er alkohol som representerer de største rusproblemene, men også forbruket av narkotika er urovekkende høyt, spesielt blant ungdom i Haugesund.
KrF vil arbeide for å forebygge rusproblemer. Dette vil vi gjøre gjennom å begrense tilgangen og om mulig redusere etterspørselen. det siste vil vi gjøre ved å vektlegge holdningsskapende arbeid gjennom skoler og frivillige organisasjoner. Vi vil også fortsette å være en pådriver for å skape flertall for en mer restriktiv alkoholpolitikk i kommunen.
Redusert bruk av alkohol og narkotika i Haugesund vil redusere sykehuskøene, sykefraværet og menneskelige lidelser. KrF mener at redusert bruk av rusmidler øker kvaliteten på samværet mellom mennesker.
KrF vil i denne perioden arbeide for:
å satse på holdningsskapende arbeid blant foreldre og andre autoritetspersoner, slik at de forstår hvilket ansvar de har og at de kan fremstå som troverdige rollemodeller for barn og ungdom
å støtte frivillige organisasjoner som driver rusfrie tilbud blant ungdom
at natteravnordningen og barnevernvakten opprettholdes
en felles alkoholpolitikk for kommunene på Haugalandet, med felles reduserte skjenke- og åpningstider
en reduksjon i antall skjenkebevillinger fra 51 til 45
en restriktiv holdning til utvidelser i skjenkeareal
betjente disker for øl og rusbrus i butikkene
intet salg av øl/rusbrus fra utsalg etter kl. 18.00 på hverdager og kl. 15.00 på lørdager
sikre en effektiv kontroll med at alkoholloven overholdes
at idrettsanlegg, bydelshus og skoler fortsatt skal være alkoholfrie soner
styrking av rusteamet
arbeide for at domfelte med rusproblem får behandling og ettervern
kjøpe et fast antall plasser ved Karmsund ABR-senter og Frelsesarmeens bo- og kontaktsenter slik at de har forutsigbare driftsforhold
Kirke og kristenliv
Den norske kirke, frikirkesamfunnene og de frie kristelige organisasjonene gjør en innsats av grunnleggende betydning for vårt folk gjennom forkynnelse, sjelesorg, skolearbeid og sosial virksomhet. Kristelig Folkeparti ser det som en hovedoppgave å sikre gode og frie arbeidsvilkår for denne virksomheten og sikre arealer til kirker og forsamlingshus.
KrF vil gå inn for:
å støtte barne- og ungdomsarbeidet som drives av menigheter og frivillige organisasjoner
· - at kommunen yter bidrag til bygging og drift av forenings-/ forsamlingshus
at helgedagsfreden vernes
at tomter til kirke/forsamlingshus i nye boligområder sikres
at vedlikehold av kirkene blir ivaretatt på en forsvarlig måte
at byggingen av kirke skjer i takt med øvrig kommunal utbygging av nye bydeler
at vei/bro til kirkegården på Hillersøy/Røvær bygges
at kirkegårdene får en parkmessig opprustning
Kultur
Kulturlivet skal ta vare på vår åndelige arv, våre historiske og nasjonale tradisjoner og de idealer som er folkets felleseie.
Målet for kulturpolitikken må være å gi utviklingsmuligheter i samsvar med disse verdiene og gjøre kulturlivet allment tilgjengelig og oppmuntre til aktiv deltaking. Samtidig er det viktig å gi rom for nyskapning og impulser som kan gi et rikere samfunn. Samfunnet må verne om åndsfrihet og ytringsfrihet.
KrF ønsker å arbeide for:
- å gjøre kulturtilbudene allment tilgjengelige
støtte aktiviteter som i særlig grad er rettet mot barn og unge
støtte tiltak for grupper som ikke kan delta i kulturlivet på like vilkår som andre
stimulere kulturaktiviteter i rusfrie miljø
oppmuntre det lokale kulturtilbudet
Integrering av innvandrere
De siste år er det kommet mange nye innbyggere i byen fra andre land. Det er viktig at vi tar godt imot dem.
KrF vil
iverksette tiltak rundt hele den fremmedspråklige familien, som for eksempel opplæring i norsk språk, kulturforståelse for de voksne og arbeidstilbud
at den enkelte innvandrer og deres organisasjoner tar medansvar for integreringen
støtte opp om tiltak som gjør at barn og ungdom med fremmedspråklig bakgrunn blir bedre integrert i vårt samfunn
støtte holdningsskapende arbeid for å motvirke rasisme
gi støtte til kristent innvandrerarbeid
Idrett - friluftsliv
Byheiene og andre friluftsområder må sikres for rekreasjon og friluftsliv. Haugesund har også en lang strandlinje. Ved utbygging er det viktig å bevare tilgjengelighet til strandsonen i størst mulig grad.
KrF vil støtte:
idrettsmiljøer som er inkluderende og som gir idrettsutfoldelse og idrettsglede uten å være elitepreget konkurranseidrett
arbeidet for at idrettsmiljøer skal være alkoholfrie soner
idrettslagenes barne- og ungdomsarbeid
idrettsarbeid som redskap for "et fargerikt fellesskap"
· Byutvikling og Haugesund sentrum
Byutviklingen i sentrum må prioriteres for å sikre kvalitetene i sentrumsområdene. Prioriterte områder må være Haraldsgata inkl. Bytunet, Skjoldavegen, Flotmyrområdet, Smedasundet og kaien, samt Risøy og Hasseløy.
KrF vil jobbe for - og legge til rette for - at byen skal ha et levende, trivelig sentrum med et bredt tilbud av butikker, tjenester og gode møteplasser. Kommunen må, i samarbeid med de næringsdrivende, lage konkrete handlingsplaner for å utvikle sentrum.
KrF vil arbeide for:
bevaring av Ballastkaien på Risøy, øyas eneste gjenværende rekreasjonsområde og småbåthavn
videreutvikle Hasseløy som et integrert bo- og næringsområde
bevaring av særpregede bymiljøer og hus fra gamle Haugesund
at Haraldsgata styrkes og videreutvikles som en lang og trivelig gågate
havnepromenade langs Smedasundet og sjølinjen videre nord og sør
nye estetiske reguleringsbestemmelser for Haraldsgaten og bykjernen
at kommunen tilbyr faglig rådgivning til huseiere som vil restaurere/rehabilitere sine boliger til opprinnelig stil
turistvennlig skilting for gående i sentrum
sykkelveinett adskilt fra annen trafikk
Boligbygging og arealdisponering
Bolig og nærmiljø er en viktig ramme omkring familiens og enkeltmenneskers liv, trygghet og trivsel. Boligtilbudet og finansieringsmulighetene bør tilpasses ulike familietypers behov og økonomi.
Haugesund kommune har et særlig ansvar for de vanskeligstilte på boligmarkedet.
Skåredalen vil også i den kommende 4 årsperiode være hovedutbygningsområde for Haugesund. Skåredalen må få skape sin egen identitet der en legger vekt på lokale forhold.
Et godt boligmiljø består både av godt planlagte boligfelt og utbygging av offentlige tilbud som lekeplasser, barnehager, skoler, fritidstilbud, kirke og helse- og sosialtjenester.
Krf. vil gå inn for:
at Haugesund må planlegge utbygging nordover. Her er det viktig å ta med befolkningen i planprosessen
at jordbruksområder mest mulig må bevares som grøntområder i byen
at sentrumsplanen i kommende valgperiode må følges opp av handlingsplaner for sentrum
at det særlig må legges vekt på å utvikle gode møte- og samlingsplasser
at tilgjengeligheten til Smedasundet må ivaretas for allmennheten. Dersom det oppstår konflikt mellom tilgjengelighet til strandlinja og bolig-/ næringsutvikling, må hensynet til allmennheten gå foran
at Vibrandsøy må bevares som en naturperle og tilgjengeligheten bedres
at utvikling av nye næringsområder ikke må komme i konflikt med boligbygging. Dette gjelder særlig støy og annen forurensning. Det må avsettes isolasjonsbelter mellom nærings- og boligområder
en restriktiv holdning til en overdreven fortetning i etablerte boligområder
at god estetikk må vektlegges ved godkjenning av nye boligprosjekt
Næringsliv
KrF´s mål for den kommunale næringspolitikken er å bevare arbeidsplasser og tilrettelegge for nyskapning og vekst. For å trekke til seg ny næringsvirksomhet, vil KrF delta i satsingen på at byen skal være attraktiv når det gjelder næringsarealer, gode kommunikasjoner, kvalifisert arbeidskraft, botilbud, kultur og fritidstilbud.
KrF vil arbeide for:
at nye næringsarealer må bygges ut
at det fortsatt legges vekt på et nært samarbeid med byens næringsliv for å videreutvikle Haugesund som møte-, kongress- , utdannings- og festivalby
at kommunen innenfor de aktuelle rammebetingelser skal være en aktiv medspiller for næringslivet
·
Miljø- og ressurspolitikk
Kristelig Folkeparti vil ta vare på skaperverket ved å føre en miljø- og ressurspolitikk som sikrer at luft, jord og vann ikke forurenses, og at den økologiske balansen opprettholdes. Dette innebærer at alle ressurser må tas vare på og utnyttes best mulig.
Krf. vil gå inn for:
energiøkonomisering i alle offentlige bygg
å stimulere til økt gjenbruk av f. eks. papir, glass, tekstiler, plastprodukter og metall og sikre gode og lett tilgjengelige returordninger. Avfall er ressurser som kan gjenvinnes
å stimulere til økt energiøkonomisering
å satse på gass som energikilde i næringsvirksomhet, industri og transport
et utstrakt samarbeid mellom kommunene på Haugalandet med sikte på å utnytte regionens samlede ressurser, og utvikle interkommunal avfallshåndtering
Samferdsel
Gode kommunikasjoner er en forutsetning for et bysamfunn med velferd, trivsel og et konkurransedyktig næringsliv. Samtidig er det en stor utfordring å redusere trafikkstøy og forurensing og bidra til å redusere risikoen for trafikkulykker.
KrF vil gå inn for:
at flaskehalser på vegnettet må fjernes og nødvendige trafikksikringstiltak gjennomføres i Karmsundsgata
større trafikksikkerhet må stå sentralt i trafikkbyggingen
at trafikkfeller kartlegges og fjernes for å forebygge ulykker
at det satses på sykkelen som transportmiddel ved at sykkelveiene bygges videre ut
at framkommeligheten forbedres for syns- og bevegelseshemmede
at den videre utbygging av transportsystemet i Nord-Rogaland skjer i et forpliktende samarbeid med de andre kommunene i regionen med utgangspunkt i Transportplanen for Nord-Rogaland
at Haugesund lufthavn gis muligheter for utbygging og videreutvikling slik at lufthavnen kan gi et tidsmessig tilbud
at Lufthavnutvikling Vest-Norge AS brukes for å videreutvikle Haugesund Lufthavn, Karmøy til en sentral flyplass for hele Vestlandet
