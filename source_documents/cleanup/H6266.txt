
18.10.02
Finanspolitisk talsmann Øystein Djupedal, SV
Ett skritt nærmere etisk regelverk for oljefondet
I dag ble "Utvalet om etiske retningsliner for Statens petroleumsfond" utnevnt, som følge av et vedtak på Stortinget, om utarbeidelse av etiske retningslinjer som SV tok initiativ til.
- SV er glad for at dette arbeidet går fremover. Dette er en viktig sak for SV som vi har jobbet for i flere år, og som vi vil følge helt til siste slutt, sier partiets finanspolitiske talsmann, Øystein Djupedal.
Han påpeker at utvalget er bredt sammensatt, men at kritikerne av dagens forvaltning av oljefondet glimrer med sitt fravær.
- Utvalget har ikke medlemmer fra noen av de organisasjonene som har ytret seg mest kritisk til de manglende etiske retningslinjene for fondet. Dette er synd, fordi man dermed kan gå glipp av viktig kompetanse. Det er derfor viktig at utvalget tar kontakt med de miljøer som innehar den kompetansen det selv mangler. Ikke minst er dette viktig fordi enkelte av utvalgets medlemmer tidligere har uttalt seg kritisk til å underlegge fondet noen former for etikk.
Djupedal peker på at dette dreier seg om å føre arbeidet med etiske retningslinjer videre, ikke en omkamp:
- Stortinget har vedtatt at det skal utarbeides etiske retningslinjer for oljefondet. Derfor er det bra at utvalgets mandat er tydelig på dette punktet. SV håper at utvalgets innstilling vil føre til at oljefondet blir et ledende investeringsfond innen etiske investeringer, sier Djupedal.
