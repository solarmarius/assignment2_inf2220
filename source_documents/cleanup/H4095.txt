
torsdag 5. desember 1996 12:05:14
Fra Venstre Pressekontor. Torsdag 5. desember
Følger ikke opp
I januar fikk vi Rattsø-utredningen om kommuneøkonomien og i mai fikk vi Lund-kommisjonens utredning om overgangen fra rød til grønn skatt. Begge utredningene er gode stykker håndverk fra folk som ble bedt om å gjøre en jobb på oppdrag av Stortinget.
Tidligere kommunalminister Gunnar Berge uttalte at målet med nytt inntektssystem var å skape større frihet for kommunene, og en reduksjon i de øremerkede midlene til kommunene burde erstattes med rammeoverføringer, noe som både regjering og storting skulle følge opp.
I salderingen av budsjettet er det nettopp en øremerking av midler som er poenget. Her svikter både regjeringen og opposisjonspartiene. En øremerking er en behagelig måte å markedsføre seg politisk på, selv om det innebærer en mer urettferdig fordeling av midler, og opprettholder en skjev fordeling. Resultatene av denne øremerkingen og overstyringen er mindre styring og mer til de rike. Det burde både regjeringen og andre som vil noe i politikken, merke seg.
Når det gjelder oppfølgingen av Lundkommisjonen er det regjeringen som svikter mest. Venstre har tidligere fått ros av kommisjonsleder Bernt H. Lund for å følge opp en skattevridning fra rød til grønn skatt i sitt alternative statsbudsjett. Den rosen blir ikke regjeringen til del.
Etter at stortinget er blitt enige om påplussinger i budsjettet, uten å kunne enes om tilsvarende kutt, legger regjeringen fram en saldering som går motsatt veg av anbefalingene i den grønne skattekommisjonen.
-Vi bare trekker inn kjøpekraft, forsøker Jens Stoltenberg å forklare det med. Det spiller i grunnen liten rolle hva som er forklaringen, resultatet blir likevel det samme. For helt uavhengig av hva den grønne skattekommisjonen måtte forslå til omlegginger til en mer miljøvennlig skatte- og avgiftspolitikk, så gjør regjeringen likevel som Arbeiderpartiet alltid har gjort. De salderer budsjettet med å øke avgiftene, vel vitende om at det er mulig å oppnå andre fornuftige kutt i budsjettet, bare viljen er tilstede.
I dette siste statsbudsjettet før stortingsvalget neste høst, er det greit å vite at regjeringen ikke benyttet sjansen til å velge et skatteskifte, nå da de hadde sjansen. Vi vet hvor vi har de konservative sosialdemokratene.
Det kan også være grunn til å minne om nok et tidligere kommisjonsarbeid, som ligger noe tilbake i tid, og som ikke var bestilt av Stortinget, men som ble ansett som et viktig og retningsgivende dokument. Gro Harlem Brundtland ble verdenskjent som miljøpolitiker etter arbeidet om Jordas miljø og utvikling. Ap-regjeringens tempo i oljeutvinningen har viser at miljø-glorien heller er en betegnelse på miljø-horisonten.
Nå vil Senterpartiet gjerne ha en slik miljøglorie, og forsøker å oppnå den ved å drive en uansvarlig politkk. For det er uansvarlig å kutte i allerede vedtatte oljekonsesjoner, noe erfarne politikere som Johan J. Jakobsen og Gudmund Restad vet. De burde ihvertfall inneha mer økonomisk innsikt enn som så, når de gjør dette til hovedsak i budsjettforhandlingene med Arbeiderpartiet.
Den eneste realistiske måten å få ned oljeutvinningstempoet, er å redusere framtidige utbygginger, noe Jakobsen og Restad vel må være fullstendig klar over. Men det stunder mot valg, og det er vel behagelig å gå til valg på at et budsjettforlik har strandet på oljeinvesteringene og utvinningstempo.
Vi vet også hvor vi har de gamle Senterparti-taktikkerne.
