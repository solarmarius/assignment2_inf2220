
06.06.02
Vegard Martinsen, (DLF)
"Samfunnsmessig styring og kontroll..."
Kommunepolitikerne i Vardø legger ned sine verv i protest mot statens overføringer, 80 millioner til støvrenseanlegg bortkastet, og man spør seg om det blir støtte til prøverørsbefruktning eller ikke, blir det skatt på firmabil eller ikke, blir det fortsatt drift av skigymnasene eller ikke, blir det maksimalpriser på barnehaver eller ikke - og man kunne ha fortsatt å ramse opp mange flere eksempler på den sløsing og usikkerhet som nødvendigvis blir resultatet når det offentlige disponerer folks penger. Grunnen til denne sløsingen og usikkerheten er dels at folk alltid er mer uforsiktig når de bruker andres penger enn når de bruker sin egne, og derfor vil det offentlige alltid sløse med penger, og dels at andre ofte foretar andre disponeringer enn de man selv ville ha foretatt.
Det vil derfor gått mye bedre hvis folk kunne ha fått beholde sine egne penger og selv brukt dem på måter de selv synes er best. Når vi som idag overlater ca halvparten av det vi tjener til det offentlige, vil det medføre stor uenighet om hvordan pengene skal brukes, og det vil medføre en enorm sløsing.
Derfor: la folk beholde pengene sine selv. Da blir sløsingen langt mindre, og det blir ingen uenighet om hvordan pengene skal brukes. Mao: vi får et mye bedre samfunn.
De fleste er idag tilhengere av "samfunnsmessig styring og kontroll" fordi de tror at det er nyttig, men resultatet av dette er alltid en stadig økende sløsing og et stadig verre kaos. Derfor: erstatt styring og kontroll med frihet!
