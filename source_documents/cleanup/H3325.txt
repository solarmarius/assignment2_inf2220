
Torsdag, 21. september 2000
Fra stortingsrepresentant Are Næss
Skaff turnusplasser Tønne!
-Når vi har mangel på leger i helsetjenesten, er det ekstra viktig at legestudenter sikres turnusplasser rett etter endt studium slik at de kan komme raskt i tjeneste. Dette uttaler KrFs helsepolitiske talsmann Are Næss som har sendt skriftlig spørsmål til helseministeren der han etterlyser hva statsråden vil gjøre for å skaffe flere turnusplasser.
Spørsmålet til Næss er følgende: "Det har gjennom media blitt kjent at antall uteksaminerte medisinstudenter vil overskride antall tilgjengelig turnusplasser. Hva vil Statsråden gjøre for å unngå at medisinerstudenter som har avsluttet 6 års utdanning må vente på sin nødvendige turnustjeneste?"
Kristelig Folkeparti krever at Regjeringen sørger for at alle som avslutter medisinstudiet får turnusplass. Opptaket til medisinstudiet har økt og det kommer flere kandidater fra utlandet. Vi trenger denne arbeidskraften, men flere sykehus vegrer seg for de økonomiske kostnadene turnuskandidatene medfører. Helseministeren må ta tak i utfordringen og gjøre noe raskt, mener Are Næss
