
Tirsdag 17. mars 1998
Kristelig Folkepartis pensjonistforum:
Ja til livshjelp - nei til dødshjelp!
Kristelig Folkepartis Pensjonistforum, samlet i Oslo, vil gi sin fulle støtte til regjeringens oppnevning av et livshjelputvalg, som skal utrede hvordan omsorgen for alvorlig syke og døende kan forbedres. Dette er viktig i kampen mot at stadig flere synes å akseptere aktiv dødshjelp.
Menneskeverdet trues fra mange hold i dagens samfunn. Som en konsekvens av et lovverk som tillater aktiv dødshjelp ved livets begynnelse ser vi nå at stadig flere også aksepterer aktiv dødshjelp i livets sluttfase. Det er viktig at myndighetene tar klare standpunkter som fremhever menneskelivets ukrenkelighet fra unnfangelse til naturlig død. Det å gjøre livets avslutning så god som mulig for døende syke er en viktig oppgave for det offentlige helsevesenet.
Kristelig Folkepartis pensjonistforum støtter oppnevningen av livshjelp­utvalget, og anmoder om at helsevesenets kompetanse på dette området må heves og at tilbudet må gis flere steder enn i dag.
