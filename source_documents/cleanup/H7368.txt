
MØRE OG ROMSDAL HØYRES FYLKESTINGSPROGRAM 2003-2007
Grunnsyn
Høyre vil føre en konservativ og fremtidsrettet politikk, bygget på det kristne verdigrunnlaget, rettsstaten og folkestyret. Høyre mener at fornyelse er en forutsetning for en positiv samfunnsutvikling - og vil gi enkeltmennesket trygghet, økt frihet og ansvar.
Målsettinger
Høyre vil at Møre og Romsdal skal være Norges beste fylke å bo i. Innbyggerne skal ha varierte arbeidstilbud, gode offentlige og private tjenester og et levende kulturtilbud. For å skape Norges beste fylke må næringslivet få stabile og gode rammebetingelser som legger grunnlag for nye arbeidsplasser.
· Høyre skal modernisere fylkeskommunens tjenester og gjøre dem mer brukervennlige.
· Høyre vil ha mer mangfold og større valgmuligheter for den enkelte.
· Høyre skal være en garantist for at innbyggernes skattepenger blir forvaltet på en best mulig måte, slik at vi får mer igjen for pengene.
Fylkeskommunen
Høyre har programfestet at fylkeskommunen skal nedlegges. Møre og Romsdal Høyre vil derfor arbeide aktivt for at stadig flere oppgaver overføres fra fylkeskommunen til andre politiske nivå. Høyre vil:
· Åpne for forsøksordninger der enkeltkommuner eller flere kommuner i fellesskap tar over drift av videregående skoler.
· Arbeide for at ansvaret for veinettet i Møre og Romsdal todeles og fjernes fra fylkeskommunens ansvarsområde.
· Påse at det gjennomføres reelle reduksjoner i fylkeskommunens administrasjon i tråd med bortfallet av ansvar for sykehusdriften i fylket.
Så lenge fylkeskommunen består vil imidlertid Høyre arbeide for at:
· Møre og Romsdal får robuste bo- og arbeidsmarkedsregioner, for innovasjon og et konkurransedyktig næringsliv.
· Skolen og fagopplæringen skal sette eleven i sentrum, samarbeide tett med nærings- og samfunnslivet, og gjennom dette bli landets beste skole.
· Viktige samferdselsprosjekt blir realisert for å sikre verdiskapningen og gode ferdselsårer i fylket.
· Fylkets kulturliv fortsatt skal være omfangsrikt og holde høy kvalitet.
· Fylkeskommunen selger seg ut av selskaper der private eiere kan overta. Den
frigjorte kapitalen skal brukes til nødvendige investeringer innenfor hoved-ansvarsområdene: utdanning, kultur, samferdsel og næringsutvikling.
· Fylkeskommunale oppgaver konkurranseutsettes i størst mulig grad for å få bedre og billigere tjenester.
Politisk regnskap 1999- 2003
Høyre har vært pådriveren for
· At "død kapital er gjort levende": - fylkeskommunen har solgt sine eierinteresser i bla energiselskaper.
· Innføring av fritt skolevalg slik at 10.000 elever i den videregående skolen får velge skole fritt i hele fylket.
· Innføring av ungdomskort i kollektivtrafikken.
· Utlysing av buss-, båt- og ferjeruter på anbud i større grad enn tidligere.
· Et desentralisert tannlegetilbud.
· Viktige samferdselsprosjekt som Eiksundsambandet, Nordøyvegen, Imarsundet, Atlanterhavstunnelen, Tresfjordbrua, Kvisvegen, rassikringsprosjekt på rv 650, rv 651, rv 62, rv 60 og fast dekke på grusveiene. Økte rammer til fylkesveiene og ekstra-satsing på fast dekke av disse.
· Økt satsing innen psykiatri og rusmiddelomsorg.
· Etablering av kulturfondet på 100 millioner kroner, samt kjøp av Jugendstilssenteret og Norges Banks bygg til galleri.
Utdanning
En god skole gir enkeltmennesket kunnskaper, ferdigheter og personlig trygghet, og gir samfunnet den nødvendige kompetansen. Derfor vil Høyre ha en kunnskapsskole som fokuserer på å utvikle faglig kvalitet gjennom kontinuerlig utviklingsarbeid og samarbeid med samfunnet utenfor skoleporten. Målestokken for om vi har lykkes er den enkelte elev.
Læreren er skolens viktigste ressurs. Den enkelte skole må gis frihet til å utvikle nye arbeidsformer og læringsmetoder gjennom satsing på kompetanseutvikling og økt bruk av resultatbasert avlønning.
Høyre vil:
· Gi elever og lærlinger en best mulig utdanning tuftet på likeverd og kvalitet slik at den enkelte elev og lærling gis stor faglig og personlig utvikling ut fra egne interesser og behov.
· Ha full åpenhet om skolens resultater så lenge det ikke strider mot personvernet.
· Gi lærerne muligheter til kompetanseheving, spesielt innen real- og språkfag.
· Ansette de som er best til å lede en videregående skole, uavhengig av formell kompetanse.
· Prioritere investeringer i fleksible og fremtidsrettede skolebygg, og sørge for nødvendig vedlikehold.
· Opprettholde den viktige mellomlederutdanningen ved de tekniske fagskolene.
· Støtte målrettet internasjonalisering idet økt globalisering stiller stadig større krav til både offentlig og privat virksomhet.
· Å innføre en IB-linje ved en eller flere skoler i fylket.
Samferdsel
Møre og Romsdal er avhengig av et godt utbygd kommunikasjonsnett for å sikre gode bo- og arbeidsmarkedsregioner. Fylkeskommunens rolle som regional utvikler krever at vi må satse enda sterkere på kommunikasjon og samferdsel, skal vi kunne skape nye og trygge eksisterende arbeidsplasser.
Høyre vil fortsette sin satsing på utbygging av infrakstruktur og økt standard på veinettet. Prioriterte arbeidsoppgaver framover:
· Få økte rammer for å utbedre den generelle veistandarden, bl a fast dekke på fylkesveiene, og realisere nye og viktige samferdselsprosjekt.
· Bruke fergesubsidier som viktig virkemiddel til delfinansiering av aktuelle bro- og tunnellforbindelser.
· Fortsette rassikring av utsatte veistrekninger for å gi alle innbyggerne i fylket trygghet.
· Bedre kollektivtilbudene og tilpasse avgangstidene best mulig i de ulike regionene.
· Opprettholde og utvikle et godt ekspressbusstilbud til og fra fylket.
· Få nattferger i viktige gjennomgangssamband og tilby et godt hurtigbåttilbud.
· Øve påtrykk for å fornye fergeflåten snarest mulig, bla bygge flere gassferger.
· Opprettholde flyplasstrukturen i fylket for å styrke de ulike regionene, bedre flytilbudene og bidra til økt konkurranse mellom de ulike selskapene.
· Utvikle og styrke statusen til de største eksporthavnene i fylket slik at våre konkurransefortrinn kan utnyttes best mulig.
· Fortsette satsingen på ulike og tjenlige trafikksikkerhetstiltak for alle trafikkanter.
Kultur
Vår kulturarv er et viktig ankerfeste i møte med framtidens utfordringer og muligheter.
Kunst og kultur er av stor betydning for individets personlige utvikling og livskvalitet.
Kulturell forståelse og utfoldelse motvirker fremmedfrykt og bidrar til å skape trygghet mellom mennesker på tvers av alder, kjønn, sosial status og kulturer.
Høyre mener at gode og allsidige kulturtilbud er viktig for trivselen og bidrar til å trygge bosetting og livskraftige lokalsamfunn.
For Høyre er det derfor en prioritert oppgave å bidra til et aktivt og mangfoldig kulturtilbud.
Grunnpilaren i kulturarbeidet er den store og frivillige innsatsen som lag, organisasjoner
og enkeltmennesker yter. For Høyre er det viktig å stimulere denne verdifulle tradisjonen.
Høyre vil prioritere å:
· Gi gode rammevilkår til frivillige lag og organisasjoner.
· Gi årlig støtte til større og mindre kulturarrangement i de ulike regionene.
· Fortsatt støtte våre "kulturelle fyrtårn". Disse fungerer også som viktige elementer i turist- og reiselivssammenheng. Høyre ser positivt på at kulturinstitusjoner og kulturtiltak i tillegg skaffer egne inntekter, for eksempel gjennom sponsing fra næringslivet.
· Gi økte rammevilkår til Den kulturelle skolesekken. Skolen er en viktig arena for barn og unge til økt kulturbevissthet. Målet er å stimulere til kulturelt mangfold og egenaktivitet.
· Tilrettelegge for større satsing på kulturformidling ved regionmuseene og bibliotekene og arbeide for å opprettholde våre to målformer.
· Verne om og sikre fornminner og historiske minnesmerker.
· Tilrettelegge for at det kan skapes flere og forskjelligartede "kulturelle" arbeidsplasser.
· Opprette en videreutdanning i kulturformidling på høyskolenivå. Dette vil også medvirke til å skape et kompetansesenter for kultur som vil få nasjonalt fokus.
Næringsutvikling og miljø
Et konkurransedyktig og lønnsomt næringsliv er en forutsetning for bosettingsmønsteret og velferden i Møre og Romsdal. Høyre mener at nødvendige forutsetninger for fortsatt positiv utvikling i fylket er:
· Mindre offentlig styring og byråkrati, mer vekt på generelle virkemidler.
· Lavere skatter og avgifter, konkurransedyktige vilkår ift konkurrentland.
· Gode, stabile og forutsigbare rammebetingelser.
· Likestille private og offentlige tilbydere.
· Sikre midler for nødvendig omstilling i næringslivet.
Møre og Romsdal er et av landets største eksportfylker som følge av en sterk grunder-holdning og opparbeidet kompetanse gjennom generasjoner. Dette gir fortsatt store muligheter, men tilsvarende sårbarhet ift svekket konkurransekraft.
Høyre mener at selskapsskatten må tilbakeføres til kommunene som motivasjon for å tilrettelegge og føre en næringsvennlig politikk.
Fiske og havbruk er næringer som vil bli vesentlig for utviklingen fremover. Møre og Romsdal er allerede blant de ledende fylkene innenfor disse næringene. Vi har både den kompetanse og de naturgitte forutsetninger som skal til for fortsatt å lykkes. Høye vil arbeide for at næringen skal kunne vokse videre og få markedsadgang til vårt nærmeste og viktigste marked, EU. Oppdrettsnæringen vår må ikke bli stengt ute fra store geografiske områder pga at unødige arealer blir avsatt som sikkerhetssoner rundt våre nasjonale laksevassdrag.
Høyre vil være aktiv pådriver for å flytte statlige arbeidsplasser fra Oslo til ulike deler av fylket vårt.
Primærnæringene har store og utfordrende oppgaver for å ivareta kulturlandskapet og det biologiske mangfoldet. Et levedyktig landbruk er nødvendig både for bosetting, sysselsetting og utvikling av reiselivsnæringen. Det må derfor legges til rette for allsidig produksjon av kvalitetsvarer og utvikling av nisjeprodukt.
Skogbruket har betydelige utviklingsmuligheter, og rammevilkårene må legges til rette slik at skogsressursene kan utnyttes.
Høyre vil trygge grunneiernes rettigheter til jakt, innlandsfiske og mineralforekomster og respektere den private eiendomsretten. Det må gis full erstatning for areal og rettigheter som det offentlige erverver.
Energi
Høyre vil fortsatt legge vekt på vannkraft som en viktig fornybar og miljøvennlig ressurs.
Ilandføring av naturgassen fra Ormen Lange til Aukra vil gi økt verdiskaping og nye arbeids-plasser i fylket. Gassen bør i større grad bli utnyttet industrielt i Møre og Romsdal. Høyre vil arbeide for at det bør legges til rette for gasskraftverk på Tjeldbergodden. Vindkraft er allerede i kommersiell drift i fylket. Høyre vil støtte videre forskning og utvikling innenfor denne og andre nye energiformer for å sikre nye, miljøvennlige og fornybare energikilder.
Miljø
Det er grunnleggende for Høyre å verne om miljøet og naturressursene slik at vi kan sikre de kommende generasjonene minst de samme miljøkvalitetene som vi har fått å forvalte. God forvaltning trenger ikke nødvendigvis bety fredning. Høyre mener det må foretas en fornuftig avveining mellom fredning og miljø kontra næring og velferd.
Det må legges til rette for at det skal bli lønnsomt også for enkeltpersoner og bedrifter å ta miljømessige hensyn. Vernetiltak som kommer i konflikt med privat næringsvirksomhet og eiendomsrett, skal det ytes full erstatning for fra det offentlige.
Helse
Høyre vil arbeide for at dagens sykehusstruktur i fylket videreføres og styrkes.
Høyre mener at ansvaret for den offentlige tannhelsetjenesten bør overføres fra fylkes-kommunen til kommunene. Høyre vil arbeide for at distriktskontorene blir opprettholdt slik at alle med rett til fri tannbehandling ikke skal få en uforholdsmessig lang reiseavstand.
Ansvaret for barne- og familievern vil bli overført fra fylkeskommunen til staten fra og med 1/1-2004. Høyre vil arbeide for god lokalisering og styrket tilbud innen barnevernet.
Fra og med 1/1-2004 vil rusomsorgen bli organisert på to nivåer; stat og kommune.
Høyre vil arbeide for å:
· Styrke det forebyggende arbeidet ved nærmiljørettede tiltak og støtte til frivillige organisasjoner.
· Styrke skolehelsetjenesten i det forebyggende arbeidet mot rusmisbruk .
· Styrke behandlings- og avrusingstilbudet til rusmiddelmisbrukere.
· Utvikle gode rehabiliteringstiltak som inkluderer bolig, jobb, fritidsaktiviteter og familie.
