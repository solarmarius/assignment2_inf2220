
5.11.2003
Sp
Senterpartiet vil sloss for lokal akuttberedskap og fødeavdelinger
Stortingets spørretime illustrerte i dag Stortingets avmakt overfor en sektor som betyr mye for folks trygghet. Senterpartiet ønsker allikevel å bringe faklene fra de mange sykehusopprørene rundt om i landet inn i Stortinget.
Helseministeren og Senterpartiet har ulike prioriteringer når det gjelder sykehusstruktur. Det viser svarene fra helseministeren på de mange spørsmålene fra Sp-representanter i Stortinget i dag. Mens Senterpartiet mener det er et selvstendig poeng å opprettholde akuttberedskap og fødeavdelinger i distriktene, stiller helseministeren strenge medisinske krav til lokale tilbud for at disse skal være forsvarlig. Dette vil føre til store enheter og sentralisering.
De faktiske tall forteller imidlertid at minst 90% av pasientene har helt vanlige lidelser, som ikke trenger høyt spesialisert behandling. Det hjelper ikke å ha verdens beste medisinske tilbud verken for fødende eller folk som trenger akutt behandling dersom man ikke når fram i tide.
I Stortinget i dag har helseministeren kommet som julenisse på forskudd ved så langt som mulig bekrefte at fødeavdelingen på Gjøvik skal opprettholdes og at Arendal sykehus skal bestå. Dette får nå mye oppmerksomhet, men situasjonen er at nedlegging av både fødeavdelinger og akuttberedskap ligger på tegnebrettet mange steder i landet.
Helseministeren bekreftet at han ikke vil ta enkeltvedtak om nedleggelse av akuttberedskap og fødeavdelinger til Stortinget. Dersom Stortinget skal få innflytelse, må stortingsflertallet kreve at de får sakene til behandling. Det står ikke til troende når Arbeiderpartiet og Fremskrittspartiet protesterer mot nedleggelser lokalt men ikke følger opp med å kreve sakene behandlet i Stortinget.
