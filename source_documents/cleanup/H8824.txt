
Oslo 2.12.2004
Sv
Hallgeir Langeland, nestleder i energi- og miljøkomiteen på Stortinget
- Regjeringen åpner for bygging av gasskraftverk
Regjeringen gikk i dag inn for et handelssystem for CO2 utslipp som vil gjøre det enklere å bygge gasskraftverk. Den såkalte klimakvoteloven vil nå åpne for at gasskraftverk ikke lenger skal gis CO2 avgift, men at de skal få gratiskvoter i stedet.
- Dette er en gavepakke til gasskrafttilhengerne. Det er nesten utrolig at dette kommer fra en regjering med en statsminister som gikk på en gasskraft­sak, sier Hallgeir Langeland, nestleder i energi- og miljøkomiteen på Stortinget, og SVs miljøpolitiske talsmann.
Kvotesystemet som regjeringen nå har fått flertall for sammen med Ap, er en kraftig utvanning av det systemet SV støttet i 2002.
- Regjeringen har nå valgt å bryte samarbeidet med SV i klimapolitikken, og gått til Ap, et parti som ønsker å bygge forurensende gasskraftverk. Dette beklager vi sterkt, sier Langeland.
Langeland påpeker at det kvotesystemet regjeringen har fått flertall for utelukker mange bedrifter i kvotesystemet. Det vil verken føre til store reduksjoner eller mye handel. Dette er uheldig både for klimaet og for de bedriftene som trenger å bygge opp kunnskap om handel med klimagasser.
Norge er også forpliktet til å ikke øke sine utslipp fra 1990 med mer enn 1 %, for årene mellom 2008 og 2012. I dag, bare 8 år før målet skal være nådd, ligger nivået skyhøyt over.
- Vi må redusere utslippene. De klimaendringene vi når har vært vitne til på Vestlandet, og den raske nedsmeltingen på arktisk gjør at vi må få en offensiv politikk for å redusere utslippene. I dag går imidlertid alle piler oppover. Utslippene øker fra offshoresektoren, samferdselssektoren og industrisektoren. Kvotesystemet vil ikke medføre at utslippene reduseres nok, sier Hallgeir Langeland
