
3.3.98:
Tor Nymo,
NYE FORSKRIFTER FRA SKATTEDIRKTORATET: PERSONVERNET BLIR SKADELIDENDE.
Senterpartiets stortingsrepresentant fra Troms, Tor Nymo,som er medlem av justiskomiten, vil i spørretimen onsdag 4. mars spørre justisminister Aud Inger Aure om de nye forskriftene fra skattedirektoratet ivaretar personvernet på en tilstrekkelig måte. Bakgrunnen for spørsmålet er en henvendelse fra en frisør i Stryn, som reagerer på at han må gi opplysninger til ligningskontoret som vil avdekke hva slags tjenester han som frisør gir sine kunder.
-De nye forskriftene åpner for at ligningsmyndighetene kan kreve å få oversikt over navn på kunder og de tjenester de får utført. Det er på det rene at mange av disse tjenestene er av en slik karakter at de bør være et forhold mellom den enkelte kunde og frisøren, som f eks tilpasning og stell av parykk og tupé. Både arvelighet og sykdom kan føre til hårtap, som for mange føles svært tungt. Det er klart at mange vil føle det ekstra belastende hvis opplysninger om slike forhold blir alment kjent i lokalsamfunnet, sier Nymo i en kommentar fra Stortinget.
De nye forskriftene har også blitt gjort gjeldende hos andre yrkesgrupper, som leger, tannleger og psykologer. Hensynet til personvernet blir også her rammet, og informasjonssjef Hege Njå i Datatilsynet uttrykker i avisen VG 2 februar i år bekymring over at ligningsmyndighetene har fått slike fullmakter.
-Jeg er selvølgelig klar over at dette vil være mindre problematisk i større byer, men i mindre lokalsamfunn, der alt er mye mer åpent, så er jeg redd for at hensynet til personvernet med en slik forskrift ikke vil bli tilstrekkelig ivaretatt, uansett om ligningskontorene etter loven har taushetsplikt i slike saker. Det er kanskje på tide å spørre seg om hvor grensen for ligningskontorenes innsynsrett skal gå, avslutter Nymo fra Stortinget.
