
13.02.99
Kristin Halvorsen, leder i SV:
Sosialistisk Venstrepartis Pressetjeneste
Stortinget
Utfordrer til bred koalisjon mot mer høyrepolitikk
- Nå må Arbeiderpartiet, SV og sentrum samarbeide for å hindre mer høyrepolitikk, og det allerede i revidert nasjonalbudsjett i juni, sa Kristin Halvorsen, leder i SV, på årsmøtet til Hordaland SV på Voss i ettermiddag.
- Vi må skape en bred koalisjon for å ta tak i det viktigste, nemlig barn, unge og skole. Vi må få ungene opp av lomma på Carl I. Hagen. I dag føres det en svært barnefiendtlig politikk fordi sentrumsregjeringen har gitt Høyre og Fremskrittspartiet abonnement på samarbeid. Dette er en politikk uten framtid.
- Vi må nå få et kjempeløft på skolen, spesielt på ungdomstrinnet. En liten revolusjon ville være på plass for å få endret på skolens innhold, elevens og lærerens roller. For å få til et slikt løft må Arbeiderpartiet samarbeide med SV og sentrum.
- To år er lang tid i et barns liv, og vi må ikke kaste bort disse årene med å lage en politikk som gjør at våre unger må ta en veldig stor oppvask etter oss, fordi barnehager, skoler og skolefritidstilbud blir rasert. Kontantstøtten har ikke kommet for å bli. Når evalueringen kommer vet vi at vi vil få rett.
- Så lenge kontantstøtta ikke var et hinder for Ap til å åpne for samarbeid med Høyre, kan det heller ikke være et hinder for å samarbeide med SV og sentrum for en bedre politikk når det gjelder barn, unge og skole.
