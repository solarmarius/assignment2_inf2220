
Torsdag 21. oktober 1993
Stortingsrepresentant Magne Aarøen (KrF):
SKULESTART FOR 6-ÅRINGAR - NIVÅSENKING I SKULANE
Vedtaket om obilgatorisk skulestart for 6-åringar, og fortsatt 9-årig grunnskule, vil i sum føre til ei kraftig nivåsenking i sovel grunnskulen som den vidaregåande skulen. I ei tid der kvalitet og kompetanseheving står sentralt, er dette eit steg i feil retning. Det sa stortingsrepresentant Magne Aarøen (KrF, Sogn og Fjordane) i trontaleord-skiftet torsdag.
Magne Aarøen sa at han undra seg særleg over at Høgre so aktivt hadde stilt seg bak denne nivåsenkinga.
-Det er svake faglege argument for 6-årig skulestart, og dei store interesse-organisasjonene har ikkje støtta reforma, minna han om. Han synte også til at det er ei brei folkeleg reaksjon mot den vedtekne 6-årsreforma, og han trudde det ville vere klokt av Stortinget å gå over på den modellen Kristeleg Folkeparti har lansert, med eit frivillig pedagogisk tilbod til 6-åringane.
-Vi vil at born skal få lov å vere born, og at heimaene sjølve skal avgjere kva tilbod borna skal ha når dei er 6 år, sa Magne Aarøen i trontaleordskiftet torsdag.
