
16.4.97:
Tor Nymo,
FISKERIMINISTEREN TULLER
Under en debatt i Stortiget i dag om det ulovlige fisket i Smutthullet tok Tor Nymo fra Senterpartiet opp problemstillingen omkring kvoteavtalen som ble inngått om fisket på norsk vårgytende sild for 1997 i Norskehavet. På spørsmål om han syntes det var rimelig at EU fikk tildelt en sildekvote på 125 000 tonn all den tid det pr i dag ikke er påvist norsk vårgytende sild i EU-sonen, samtidig som det kun er meget små mengder av denne bestanden som har sonetilhørighet i Smutthavet. I en senere replikk ble det fra fiskeriministerens side hevdet at dette ikke var riktig.
-Her tar fiskeriministeren feil. Man må helt tilbake til 60-tallet for å finne spor av norsk vårgytende sild med sonetilhørighet i EU-sonen, og da var andelen av sild i denne sonen på bare en halv prosent. Det kan umulig være slik at dette legitimerer at EU skal ha bortimot 10 prosent av den samlede kvoten av norsk vårgytende sild sier Nymo i en kommentar fra Stortinget
Nymo tok opp denne problemstillingen fordi han mente den kunne skape presedens for en lignende avtale med Island og andre nasjoner mht fisket etter norsk-arktisk torsk i Smutthullet. Dette ville ikke fiskeriministeren kommentere.
Fiskeriministeren hevdet også at forskerne anbefalte en totalkvote for norsk vårgytende sild på 1,5 millioner tonn for 1997, ikke 1 million tonn slik Nymo hevdet i sitt innlegg.
-Også her er fiskeriministeren på gyngende grunn. Forskernes vitenskapelige anbefaling var på 1 million tonn, samtidig som man mente at bestanden ville tåle et fiske på 1,5 millioner tonn. Et så stort uttak vil på lang sikt føre til uheldige konsekvenser for bestanden, og Regjeringens ønske om såkallte flate uttak må da oppgis avslutter Nymo fra Stortinget.
