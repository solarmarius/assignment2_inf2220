
22. oktober 2003
Stortingsrepresentant Inger S. Enger
Senterpartiet vil gi støtte til kompetanseutvikling for mikro- og minikraftverk
Ved behandlinga av statsbudsjettet vil Senterpartiet foreslå å opprette en ny tilskuddsordning for småkraftverk. Det blir foreslått å sette av 5 millioner kroner på NVE's budsjett der regionråd og aktuelle fagmiljøer i fylkene kan søke om midler. Støtten skal brukes til å kartlegge utbyggingspotensialet i regionen og bistå utbyggere med faglig og økonomisk veiledning.
?Nå må Stortinget kjenne sin besøkelsestid og oppmuntre til at de mange planene om nye små kraftverk blir realisert, sier Senterpartiets energipolitiske talskvinne Inger S. Enger. Energipotensialet for mikro-, mini- og småkraftverk er anslått til å være opp mot 15 TWh, dvs et betydelig tilskudd til energiforsyninga. Strøm fra slike kraftverk er godtatt som "grønn energi" i Europa, og interessen for å bygge nye små kraftverk er for tida stor. Småkraftverk vil ha en positiv næringseffekt for grunneierne og kan gi økt verdiskaping i mange distrikter.
Det var om lag 2400 småkraftverk i Norge etter krigen. Nå er det igjen ca 800. ?I dag går utbygginga av nye mini- og mikrokraftverk for langsomt. Mange av de interesserte grunneierne mister motet i møte med en kostbar, omstendelig og langsom godkjenningsprosess. Ved å gjøre et felles kartleggingsarbeid og tilby veiledning til interesserte grunneiere, vil disse prosessene bli enklere, sier Enger.
