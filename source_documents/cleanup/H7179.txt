
12.06.03
Reidar Sandal, saksansvarlig for kommuneøkonomi (A)
Om Kommuneproposisjonen for 2004: - Arbeiderpartiet krever 3 milliarder kr mer til skole og eldreomsorg
- Arbeiderpartiet legger opp til en betydelig satsing på skole og eldreomsorg i Kommuneproposisjonen for 2004. Derfor foreslår vi 3 milliarder kr mer til kommunene enn Regjeringen. Vi mener at denne veksten i all hovedsak må komme som økning i de frie inntektene i kommunesektoren, sier Reidar Sandal, som er Arbeiderpartiets saksansvarlige for kommuneøkonomi.
- Arbeiderpartiet kommer til å følge utviklingen i kommunenes inntekter nøye utover høsten, og vi vil vurdere en ytterligere styrking av kommuneøkonomien i forbindelse med behandlingen av Statsbudsjettet for 2004, sier Sandal.
- Kommunene er i en alvorlig økonomisk situasjon, noe resultatet av en undersøkelse som KS har gjennomført, viser. Denne viser at 56 % av kommunene må bygge ned velferdstilbudet i 2003. I 2002 gikk, ifølge Regjeringens tall, om lag 40 % av kommunene med underskudd. Det er ikke akseptabelt, og vi tar disse signalene på alvor, sier Sandal.
- Med de løfter om satsing på kommunene som var gitt av Regjeringen i vår, hadde vi grunn til å forvente et langt bedre opplegg for kommunene enn det som ble lagt fram. Det Regjeringen til slutt la på bordet, mener vi er helt utilstrekkelig for å rette opp den alvorlige situasjonen kommune-Norge befinner seg i. Vi konstaterer at landets kommuner, med Regjeringens forslag, vil få for lite penger til å drive en god skole og en verdig eldreomsorg. Det må være samsvar mellom de oppgaver kommunene skal løse og de pengene kommunene har til rådighet, sier Reidar Sandal.
