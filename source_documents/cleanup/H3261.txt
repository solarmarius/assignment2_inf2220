
Torsdag, 8. juni 2000
Fra saksordfører Finn Kristian Marthinsen:
En seier for kvinner og barns rettssikkerhet
-Kvinners rettssikkerhet har i dag tatt et stort skritt framover! Det er nå flertall på Stortinget for å kriminalisere grov uaktsom voldtekt, dvs. at en voldtektsmann kan straffes dersom han burde ha skjønt at kvinnen ikke ønsket samleie med ham. Dette opplyser justispolitisk talsmann for KrF, Finn Kristian Marthinsen, som også har vært saksordfører for lov om endringer i straffeloven som gjelder seksuallovbrudd.
-Uaktsom voldtekt er ikke noen uvanlig situasjon, sier Marthinsen, som opplever flertallet som en stor seier for kvinner og også for sentrumspartiene som har kjempet for dette siden de la fram lovforslaget. I slike saker blir det ofte mannens utsagn mot kvinnens utsagn, men nå kan altså gjerningsmannen dømmes dersom han har utvist en "kvalifisert klanderverdig opptreden" og opptrådt grovt uaktsomt, sier Marthinsen. Unnskyldningen om at "jeg trodde hun ville det" blir ikke så nyttig for gjeningsmannen som tidligere, opplyser han.
-Kristelig Folkeparti forventer at domstolene følger opp Stortingets krystallklare signaler om at straffenivået for saker om seksuelle overgrep ligger for lavt.
I det siste har det vært eksempler på at en kvinne som har anmeldt en mann for voldtekt, har blitt møtt med injuriesøksmål fra mannens side. Kvinners rettssikkerhet styrkes ved at det nå innføres en ny paragraf som skal beskytte kvinner mot slike injuriesøksmål.
-Kristelig Folkeparti er glad for at hele innstillingen preges av at hensynet til barn og ungdom kommer først i vurderingen av hva slags samfunn vi vil ha. Dette har medført at:
· Unge mellom 16 og 18 får en ekstra beskyttelse ved at det er straffbart å kjøpe seksuelle tjenester fra dem
· Pornografilovgivningen mykes ikke opp, tvert imot innføres det et utstillingsforbud for pornoblader
· All befatning med barnepornografi er straffbar
· Det skal utarbeides forslag om at overgrep mot barn som hovedregel skal føre til tap av stilling som innebærer kontakt med barn
· Internett-bransjen må pålegges et ansvar for hva som tilbys, og det må være valgmuligheter for tilknytning, slik at for eksempel foreldre kan ha en mulighet for å filtrere internett tilgangen (Green Entrance).
