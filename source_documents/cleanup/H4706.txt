
4. september 2000
Jens Stoltenberg
St@tsministerbrev
I dette st@tsministerbrevet fra 4. september 2000 skriver Jens Stoltenberg at Arbeiderpartiet er på parti med de som strever i hverdagen, og han skriver om programforslaget.
På landsstyremøtet før helgen diskuterte vi utkastet til nytt partiprogram. Med programutkastet på bordet kommer sammenhengene mellom regjeringens arbeid og visjonene våre tydeligere fram.
I programutkastet snakker vi om fornyelse av velferden. Oppgaven er å få til mer og bedre undervisning, flere og bedre helsetjenester, et sterkere og bedre offentlig tjenestetilbud - til beste for folk. Regjeringen er allerede i gang med den jobben. Vi har bevilget mer til sykehusene, vi gjennomfører tidenes løft i eldreomsorgen og vi ruster opp kreftomsorgen og psykiatrien. Vi har også startet arbeidet med å gjøre sykehusene bedre i stand til å gi folk god behandling når de trenger det, uavhengig av lommeboka og hvor i landet de bor.
I programutkastet er vi opptatt av rettferdig fordeling. Rettferdig fordeling er noe vi må kjempe for hele tiden. Det oppnår vi ikke en gang for alle. Derfor er regjeringen allerede i gang med den jobben. Vi står på Solidaritetsalternativet. Vi vil bruke arbeidsmarkedstiltak for å hjelpe de som fortsatt er ledige til å få arbeid i et arbeidsmarked som mangler arbeidskraft. Vi vil bygge flere og billigere nye boliger. Vi vil ha et mer rettferdig skattesystem.
I programutkastet legger vi stor vekt på kunnskap og rettferdig fordeling av kunnskap. Det gjør også regjeringen. Vi har gitt voksne rett til grunnskole og videregående skole.
Vi har tatt et krafttak for skolen gjennom å gi lærerne økt lønn, mot at lærerne bidrar til at det brukes mer tid til det de er der for - undervisning og oppfølging av elevene.
I programutkastet snakker vi om de store miljøutfordringene. Regjeringen er i gang. Vi har tatt tak i forvaltningen av rovdyrene våre. Vi vil sikre allemannsretten. Vi tar nye grep for å sikre mer miljøvennlig og effektiv produksjon og forbruk av energi. Og vi går nye veier i kampen mot utslipp av klimagasser, slik at vi kan få størst mulig reduksjoner for hver krone vi bruker.
I programutkastet snakker vi om fornyelse av demokratiet. Vi må flytte beslutningene dit folk lever og arbeider. Vi må kjempe mot unødig byråkrati. Regjeringen har startet arbeidet. Gjennom å avvikle øremerking av statlige midler, får kommunene større frihet og mindre statlig detaljkontroll. Vi skal forenkle kravene til kommunenes planlegging, og vi skal fjerne regler som legger unødige bånd på kommunenes handlefrihet.
I programmet snakker vi om hvor viktig det er å ha en sterk og holdbar økonomi. Vi må holde renter og kostnader under kontroll. Mens andre land har bygget den offentlige velferden ned på 1990-tallet, har vi bygget den kraftig ut. Det skal regjeringen fortsette med. Men vi kan ikke bare øke utgiftene på alle områder, uten at det får konsekvenser i form av økte kostnader, økt fare for renteøkning og etter hvert fare for ny arbeidsledighet. Derfor skal vi fortsatt bygge ut velferden skritt for skritt, og uten å sette arbeidsplassene og økonomien over styr.
I programutkastet legger vi stor vekt på internasjonal solidaritet. Vår bevegelse har alltid bekjempet fattigdom. Derfor har regjeringens sagt at Norge skal ligge helt i front når det gjelder bistand. Vi skal styrke kampen mot AIDS, slette gjelda til verdens fattigste land og satse på utdanning av unge jenter. Og vi skal være med å sikre at alle verdens barn blir vaksinert.
I programutkastet legger vi vekt på at Norge skal ta europeisk medansvar. Regjeringen er i gang med den jobben. Sammen med Danmark har vi sagt ja til å lede de internasjonale styrkene i Kosovo - den største fredsbevarende operasjon siden annen verdenskrig.
Det er viktig å vedta reformer. Men det er enda viktigere å gjennomføre dem - å stå ved det vi har lovet. Vi er på parti med de som strever i hverdagen. Det betyr noe for oss når folk opplever lange helsekøer og at den offentlige velferden ikke når fram slik den skal. Det betyr noe for oss når mange føler ensomhet og utrygghet. Og det betyr noe for oss når det fortsatt er grupper i Norge som blir utsatt for diskriminering og utstøting. Vi skal stå opp for toleranse og respekt for medmennesker, uavhengig av etnisk bakgrunn og seksuell legning. Dette er en verdikamp. Vi har tatt standpunkt. Nå skal verdiene gjøres om til handling.
