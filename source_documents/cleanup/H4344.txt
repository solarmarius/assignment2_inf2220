
mandag 4. september 2000 16:55:27
Venstre forlanger Beiarn-stopp:
Statsråden må ta stortingsflertallet på alvor
- Når et flertall på Stortinget nå for tredje gang slår fast at det er nødvendig med nye konsekvensutredninger for Beiarn-utbyggingen, er det beklagelig dersom olje- og energiminister Olav Akselsen ikke tar konsekvensen av dette. Det er Venstres sentralstyre som sier dette i en uttalelse, etter at det er klart at også Høyre vil gjenta kravet om konsekvensutredninger. Dermed står alle partiene på Stortinget, med unntak av Arbeiderpartiet, bak kravet. Også av en samlet miljøbevegelse forlanger nye oppdaterte utredninger..
- Statsråden må umiddelbart komme i dialog med stortingsflertallet, slik at det kan bli laget rammer for de utredningene, som må foretas for å få klarlagt konsekvensene av Beiarn-utbyggingen. Det er også nødvendig at statsråden gir Statskraft melding om at anleggsarbeidet må stoppes, heter det videre i uttalelsen fra Venstres sentralstyre, som er samlet til møte i Oslo i dag.
Oslo, 4. september 2000
