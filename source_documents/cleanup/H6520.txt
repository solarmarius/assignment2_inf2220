
07.01.03
Rød Valgallianse
Kraftmarkedet: RV krever to-pris-ordning NÅ - så nasjonalisering
Den situasjonen RV har advart mot siden frislippet av kraftmarkedet i 1991 har nå kommet: folk flås på strømprisen. Markedskreftenes overtakelse av kraftselskapene har gitt den vanlige forbruker en dramatisk økning av strømregninga på få uker. Hva kan gjøres i den situasjonen som har oppstått?
- For det første må regjeringa umiddelbart innføre en toprisordning på strøm: Et rimelig nivå for et normalforbruk til en vanlig husholdning, og et vesentlig høyere nivå for forbruk utover dette, sier Finn Olav Rolijordet, partisekretær i Rød Valgallianse. - For det andre må kraftmarkedet deliberaliseres og kraftselskapene rekommunaliseres, dvs igjen komme under politisk styring. Dette medfører at Norge på dette punktet må bryte med EØS og WTO.
Det er bare dette strakstiltaket med toprisordning og det omfattende arbeidet med å trekke kraftbransjen ut av markedet, som vil kunne løse den situasjonen som har oppstått, mener Rolijordet.
Den naturressursen vannkrafta utgjør har siden etableringen av konsesjonslovgivningen i begynnelsen av forrige århundre blitt brukt til å bygge opp samfunnet og gitt folk rimelig strøm - noe som er helt nødvendig i Norge utifra klimatiske forhold.
Liberaliseringen, vedtatt av et enstemmig Storting i 1990, har bare hatt ett mål - å hente ut mest mulig profitt. Denne profitten vil bli brukt til å bygge ut gasskraftverk og til nye oppkjøps- og fusjonsrunder i kraftbransjen. Den framtidige strukturen i kraftbransjen er 4-5 store selskap i Norge, deretter 4-5 store selskap i hele Europa. Ingen av dem vil noengang selge billig strøm til forbrukerne! Denne utviklingen må stoppes gjennom at Stortinget gjennom nye lovvedtak skjermer krafta fra markedet og tilbakefører kraftselskapene under lokal og politisk kontroll. Partiene på Stortinget, som idag har glemt sitt medansvar for den strømregninga folk får, må derfor presses av opinionen.
