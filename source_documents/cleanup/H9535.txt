
19/8-05.
Venstre
LOs FAGLIGE SPØRSMÅL TIL DE POLITISKE PARTIENE FORAN STORTINGSVALGET 12. SEPTEMBER 2005
Svar fra Venstre.
Generelt:
Det er viktig for et moderne samfunn å ha sterke fagorganisasjoner. Venstre ønsker frie, uavhengige fagbevegelser og interessegrupper.
Derfor beklager vi at LO svekker sin egen integritet og troverdighet ved å knytte seg ensidig til ett politisk parti og engasjerer seg så sterkt i valgkampen for et regjeringsskifte, noe som slett ikke er i de vanlige LO-medlemmers interesse. Utviklingen i samfunnsøkonomien, arbeidslivet, privatøkonomien og velferd går i positiv retning. Det er ikke behov for å bremse denne framgangen med en tilbakegang til gammeldags, sosialdemokratisk politikk.
Maktbalanse er en viktig liberal verdi og en grunnpilar i demokratiet. En demokratisk grense overskrides dersom interesseorganisasjoner får makt over de politiske beslutningene gjennom å knytte seg til økonomisk til bestemte partier. De som har råd til å betale for seg, gis makt på bekostning av de som har færre ressurser. Folkevalgtes lojalitet skal ligge hos borgerne - ikke interesseorganisasjoner. Venstre har særlig fokus på dem som ikke har sterke organisasjoner til å tale sin sak, og vil gi "Mer til dem trenger det mest" framfor å prioritere ny goder til alle som har lønnet arbeid. Det handler om solidaritet.
LOs medlemmer er også borgere, og har interesser som bruker av offentlige tjenester, i familien, som skattebetaler, huseier eller leietaker, med barn i skole, foreldre i omsorg, osv. Bare en del av deres interesser ivaretas av LO som organisasjon, og en mer sosialistisk politikk i sin alminnelighet er etter vårt syn ikke i deres interesse - verken økonomisk eller på andre måter.
Venstre er et sosialliberalt sentrumsparti. Regjeringens politikk er godt balansert mellom et moderat Høyre og to sentrumspartier. De som vil at regjeringen skal bli mer liberal, sosial og miljøvennlig, trenger ikke skifte den ut, men kan bidra til å styrke Venstre.
Våre hovedoverskrifter i valgkampen er: En moderne miljønasjon; Et kreativt og nyskapende Norge; En skole for kunnskap og like muligheter, og Mer til dem som trenger det mest. Nærmere informasjon om disse og andre saker finnes på www.venstre.no  og i vårt valgmateriell.
LOs valg av spørsmål og formuleringen av dem avspeiler i stor grad de partipolitiske interessene LO har valgt å være talerør for, samtidig som de viser at LO er en interesseorganisasjon med en tross alt begrenset agenda. En helhetlig politikk må balansere LOs krav med andre viktige hensyn og interesser, og bruken av offentlige penger må etter Venstres syn ha mer fokus på dem som er utenfor arbeidslivet enn de som er innenfor.
De fleste spørsmålene kan man finne svar på ved å lese Venstres program. Vi går derfor ikke inn på hvert enkelt delspørsmål, men samler svarene under hver overskrift.
Trygg pensjonen
Vil partiet:
- at den offentlige Folketrygden fortsatt skal være bærebjelken i vårt pensjonssystem, og gi minst samme dekningsgrad som i dag?
- innføre lovfestet tjenestepensjon for alle?
- sikre en videreføring av dagens AFP-ordning?
- sikre at tjenestepensjonsordningene i stat og kommune fortsatt skal gi de ansatte en pensjon som tilsvarer 66 prosent av sluttlønna (bruttoordning)?
- sikre alle en samlet pensjonsdekning på mellom 60 og 70 prosent?
Folketrygden skal fortsatt være bærebjelken i vårt pensjonssystem. Venstre viser til Stortingets behandling av pensjonsreformen i vår, og stiller seg bak det brede kompromisset som der ble vedtatt, og som også LO bidro konstruktivt til. For Venstre har hovedsaken vært å sikre en sterk og bærekraftig folkepensjon for framtiden.
Forsvar sykelønnsordningen
Vil partiet:
- garantere at dagens sykelønnsordning med lønn fra første dag opp til 6 G beholdes, uavhengig av utviklingen i sykefraværet?
- videreføre og styrke arbeidet med Inkluderende arbeidsliv?
Venstre ønsker primært å videreføre dagens sykelønnsordning. Dersom hensikten med IA-avtalen ikke oppnås, mener Venstre det kan være nødvendig med endringer. Kronikere og fravær ved barns sykdom skal skjermes ved eventuelle endringer. Vi vil videreføre og styrke IA-arbeidet.
En styrket Arbeidsmiljølov - nei til brutalisering av arbeidslivet
Vil partiet:
- reversere endringene i Arbeidsmiljøloven som gir
- adgang til å øke den daglig arbeidstiden til 13 timer per dag,
- økt adgang til bruk av overtid,
- svekkelse av stillingsvern gjennom endringene i retten til å stå i stilling
- økt adgang til midlertidige ansettelser,
- svekkelse av de tillitsvalgtes innflytelse?
- reversere endringene i Tjenestemannsloven, for eksempel når det gjelder stillingsvernet og ventelønnsordningen?
- Sikre homofile arbeidstakere lovbeskyttelse mot usaklig utestenging fra stillinger de er kvalifisert til, også innenfor kirke og trossamfunn?
Vi trenger et mer fleksibelt arbeidsliv. Industrialderens regulering av arbeidsmarkedet er ikke alltid i tråd med kunnskapsøkonomiens krav til fleksibilitet. Arbeidsmiljøloven skal sikre arbeidstagere et godt vern mot yrkesskader og utnytting. Samtidig må loven tilpasses det nye arbeidslivets behov for fleksibilitet og individuelle løsninger. Venstre ønsker en arbeidslovgivning som balanserer bedriftenes behov for raske omstillinger med arbeidstagernes behov til forutsigbarhet og trygghet. Det bør i større grad åpnes for at arbeidstagere etter avtale med arbeidsgiver kan arbeide mer i deler av året, mot at dette kan tas ut som lenger ferie andre deler av året. Adgangen til timekontoordninger og gjennomsnittsberegning av arbeidstid bør utvides.
Kamp mot privatisering
Vil partiet:
- satse på velferd framfor skattelettelser til de som har mest fra før?
- si nei til konkurranseutsetting, anbud og privatisering av offentlige velferdstjenester?
- si nei til at kollektiv persontransport settes ut på anbud?
- si nei til en omfattende privatisering av Forsvarets støttefunksjoner?
- endre friskoleloven slik at frislippet av privatskoler stoppes?
- at universiteter og høgskoler fortsatt skal være forvaltningsorganer i offentlig eie?
- gjenopprette politisk styring av sykehusene?
- avvikle dagens skattefradrag for private helseforsikringer?
- utarbeide forpliktende opptrappingsplaner for en styrket kommuneøkonomi og sykehusøkonomi?
- sikre et aktivt norsk offentlig eierskap i strategisk viktige bedrifter, i energisektoren og i samfunnets infrastruktur?
- gå imot statlig nedsalg i Statoil, Telenor, Statnett, Statkraft, NSB, Posten og Statsbygg?
Spørsmålene viser at LO nå er en konservativ bremsekloss i den kontinuerlige fornyelse og modernisering som ethvert samfunn må ha. Det foregår ingen "privatisering" som truer velferden i Norge eller viktige fellesinteresser. Venstre (og regjeringen) har ikke gitt, og vil heller ikke gi skattelettelser "til de som har mest fra før", men har tatt ansvar for et skatteregime som skal være rettferdig og bidra til nyskaping. Venstresidens dogmatiske motstand mot enhver skattelettelse bidrar ikke til flere arbeidsplasser eller bedre økonomi for LOs medlemmer, tvert imot. Like konservativ er motstanden mot enhver konkurranseutsetting og påstanden om at friskoleloven er et "frislipp" som vil føre til at norske elever skal rømme den offentlige skolen. Venstre har større tillit til norsk skole enn som så, særlig hvis regjeringen får fortsette og gjennomfører kunnskapsløftet.
Venstre vil styrke kommuneøkonomien. Vi vil styrke sykehusøkonomien og folkevalgt styring av sykehusene, og vi vil sikre offentlig eierskap til viktig infrastruktur og der viktige fellesverdier skal forvaltes. Venstre vil stå fast på full hjemfallsrett til norske vannfall for å sikre disse for fellesskapet. Vi ønsker ikke nedsalg i de nevnte bedriftene, men heller ikke noe statlig oppkjøp.
Sosial dumping
Vil partiet sikre at:
- norske lønns- og arbeidsvilkår ligger til grunn for alt arbeid som skjer i Norge og i norsk territorialfarvann?
- hovedentreprenør/oppdragsgiver gjøres ansvarlig for at under-entreprenører følger arbeidslivets spilleregler og lov- og avtaleverk?
- det innføres autorisasjon for privat arbeidsformidling, vikarbyråer og utleiebyråer?
- de tillitsvalgte får lovfestet innsynsrett i lønnsforhold og arbeidsavtaler i bedriften?
- ILO-konvensjonen nr 94 blir gjort gjeldende i Norge, slik at arbeid som er satt bort på entreprise av staten, statlige foretak, fylkeskommuner og kommuner skal baseres på lønns- og arbeidsforhold som er vanlig for sammenlignbart arbeid i Norge?
- det nedlegges veto mot EU-bestemmelser som svekker faglige rettigheter og medfører sosial dumping?
- at reglene for inn- og utleie av arbeidskraft strammes inn, og at innleie skal avtales med tillitsvalgt?
Venstre mener det skal være legitimt å komme til Norge og søke arbeid og forsøke å skape seg en bedre framtid. Venstre vil derfor arbeide for oppmykning, forenkling og endring i regelverket for en arbeidsinnvandring til Norge som tar utgangspunkt i bedriftenes behov. Yrkesaktive som kommer til landet og får ansettelse, skal følge norske regler og lønnsnivå. Utenlandske firmaer som konkurrerer om oppdrag på det norske markedet med utenlandsk arbeidskraft, følger sitt eget lands ansettelsesregler og lønnsnivå.
Venstre vil ha mekanismer som hindrer kynisk utnyttelse av arbeidstakere. Det er viktig at arbeidslivet gir den enkelte arbeidstaker frihet og trygghet i samsvar med sosialliberale tradisjoner. For øvrig viser vi til regjeringens politikk på dette området.
Arbeid til alle
Vil partiet:
- gjeninnføre ungdomsgarantien som sikrer all ungdom under 25 år rett til enten arbeid, utdanning eller kompetansegivende opplæring innen 6 måneder?
- lovfeste retten til lærlingplasser og opplæringsplasser?
- at studielån og stipend minst reguleres i takt med prisstigningen?
- øke antall tiltaksplasser betydelig for å sikre at de arbeidsledige kommer inn på arbeidsmarkedet igjen?
- rette opp kuttene og endringene fra 2002 i dagpengene for de arbeidsledige, herunder fjerning av ferietillegget, økning av ventetiden for å få dagpenger fra 3 til 5 dager?
- Innføre garantier for arbeid eller utdanningstiltak ved utløp av dagpengeperioden?
- at ordningen med utdanningsvikariater videreføres og utbygges?
Utsteding av garantier er ikke nødvendigvis det beste virkemidlet. Det viktigste er en politikk som tar vare på alle som har behov for hjelp til å komme inn på/tilbake til arbeidslivet eller støtte når en står utenfor. Vi viser blant annet til Venstres forslag om borgerlønn - en garantert minsteinntekt med personlig tiltaksplan.
For å øke antallet lærlingplasser vil Venstre etablere et mindre byråkratisk og enhetlig tilskuddsystem for alle bedrifter som tar inn lærlinger, og vil vurdere å fjerne arbeidsgiveravgiften for lærlinger.
Venstre vil arbeide for indeksregulering av studiestøtten, samt en økning av stipendandelen. Venstre ønsker en 50-50 fordeling mellom lån og stipend. For å sikre studentene forutsigbarhet vil Venstre at kun halvparten av stipendet er knyttet opp til avlagte studiepoeng. Det er også nødvendig å ta igjen etterslepet grunnet manglende indeksering etter økningen i 2001. Utdanningsvikariater var opprinnelig en Venstre-idé, og vi er positiv til en utbygging av denne ordningen.
En aktiv industri- og næringspolitikk
Vil partiet:
- utarbeide en forpliktende offentlig sysselsettingsstrategi og næringspolitisk handlingsplan for å bekjempe arbeidsledigheten og skape nye arbeidsplasser?
- ta naturgassen i bruk for å skape arbeidsplasser i Norge?
- gi nye konsesjoner for gasskraftverk i Norge, med bruk av best tilgjengelige kommersielle teknologi?
- åpne for igangsetting av økt olje- og gassproduksjon i Nordområdene?
- at norsk leverandørindustri skal sikres oppdrag og rammebetingelser på samme vilkår som konkurrentene?
- Gjeninnføre en ny og forsterket ervervslov?
Nyskaping av arbeidsplasser ("Et kreativt og nyskapende Norge") er en av Venstres en av fire hovedsaker i valgkampen. Verdiskaping er avgjørende for velferd. Derfor må det også føres en ansvarlig finanspolitikk, slik regjeringen har gjort med stor suksess.
Norge må ha bedrifter som lykkes i den internasjonale konkurransen for å sikre arbeidsplasser og velferd. Gode vilkår kommer ikke av seg selv - det krever satsing. Venstre vil ha en aktiv næringspolitikk, og har et omfattende program for dette, med følgende seks hovedprinsipper: 1. Nyskaping fremst i verdiskapingen, 2. Et enkelt, miljøvennlig og rettferdig skattesystem, 3. Gode rammevilkår for hele næringslivet, 4. Bedre tjenester med økt konkurranse, 5. Gode eiere uansett nasjonalitet, og 6. Et enklere Norge. Vi viser til dette, og kan også sterkt anbefale LO vårt kapittel om miljøpolitikk: "Et miljøpolitisk foregangsland".
Modernisering av offentlig sektor, satsing på kunnskapsutvikling, forskning, IKT og ikke minst å skape en kultur for entreprenørskap og nye småbedrifter er andre viktige områder for Venstre i næringspolitikken. Perspektivet er langt bredere enn LOs - forståelige - fokus på egne medlemmers interesser.
Likestilling
Vil partiet:
- lovfeste at heltid må være en rettighet og deltid en mulighet?
- innføre lik arbeidstid for skift- og turnusarbeid der summen av vakter kveld/ natt og søndag utgjør minst 1/3 av antallet vakter?
- at yrkesskadeforsikringsloven skal gjøres kjønnsnøytral slik at belastningslidelser og andre typiske "kvinnesykdommer" omfattes av dekningsområdet?
- sikre retten til rimelig barnehageplass for alle barn?
- utvide foreldrepermisjonen og øke den delen av permisjonen som er forbeholdt far?
- sikre ammefri med lønn?
- at fedre fullt ut skal sikres selvstendige rettigheter til opptjening og uttak av fødselspenger?
- støtte forsøk med 6 timers arbeidsdag?
- at Lov om likestilling skal gjøres gjeldende i Den norske Kirke og andre trossamfunn?
- forandre Lov om likestilling slik at § 21 (representasjon av begge kjønn i offentlige råd, styrer og utvalg) gjøres gjeldende for private virksomheter og frivillige organisasjoner.
Venstre har alltid vært et foregangsparti for likestilling og vil fortsette med det.
Venstre prioriterer full barnehagedekning før lavere makspris. Vi ville hatt full dekning nå uten innblanding av den byråkratiske og usosiale maksprisordningen.
Venstre vil ha en fleksibel barnepermisjon på 15 måneder, som foreldrene kan disponer fritt - dog med minst tre måneder til hver av foreldrene.
Venstre ønsker økt fleksibilitet i arbeidslivet og har tillit til at partene kan finne løsninger gjennom forhandlinger uten at ethvert spørsmål skal lovreguleres.
Et organisert arbeidsliv
Vil partiet:
- akseptere det kollektive avtalesystemet og den lovfestede retten til arbeidskamp?
- gå i mot begrensninger i streikeretten?
- doble skattefradraget for fagforeningskontingenten fra kr 1800 til kr 3600?
Venstre respekterer partenes forhandlingsrett og - frihet. Selv om streikeretten er en grunnleggende rettighet, ser vi at grunnlaget for å gå til streik oftere og oftere er rene politiske markeringer og ikke knyttet direkte til klassiske lønnsoppgjør. Venstre vil derfor ha en bred utredning når det gjelder hvilke kriterier som skal legges til grunn for at myndigheten kan vedta tvungen lønnsnemnd ved langvarige konflikter. I dag er det bare liv og helse som er kriterier for tvungen lønnsnemnd.
Venstre ønsker skattelettelser som gir reduksjoner til alle, og ønsker ikke å prioritere fagforeningsfradraget spesielt.
