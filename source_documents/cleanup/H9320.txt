
15.6.2005
Heidi Sørensen, stortingsrepresentant for SV
- Sheila Watt-Cloutier en meget verdi Sofieprisvinner
Watt-Cloutier er leder av The Inuit Circumpolar Conference (ICC). Hun tildeles Sofieprisen for sin kamp for å rette verdens oppmerksomhet mot de menneskelige lidelsene som følger av økte utslipp av klimagasser og miljøgifter. Heidi Sørensen traff Sheila Watt-Cloutier under en konferanse om klimaendringer i Arktis i Nuuk på Grønland i fjor høst.
- Sheila fikk meg til å huske hva kampen mot klimaendringene egentlig handler om. Den handler ikke om kompliserte kvotesystemer og avgiftsdebatter, men om grunnleggende menneskerettigheter. Fortsetter vi å slippe ut klimagasser fratar vi folk og våre etterkommere mulighetene til å skape seg et godt liv. Klimaendringene er et globalt eksperiment helt uten angrefrist, sier Heidi Sørensen, stortingsrepresentant for SV.
Klimaendringene vil definere de politiske skillelinjene, skille mellom de som tar forskernes advarsler og hensynet til naturen og våre etterkommere på alvor, og de som lukker øynene og håper det beste.
- Som et rikt oljeproduserende land bør vi gå foran i klimapolitikken ved å sette oss ambisiøse målsetninger for reduksjon av klimagasser, og bidra til å utvikle teknologi for å få bukt med klimaforurensningen, sier Heidi Sørensen.
Sofieprisen ble innstiftet av Jostein Gaarder og Siri Danevig i 1997. Tidligere vinnere er ATTAC og Wangari Maathai.
Sørensen vil være tilstede under utdelingen av Sofieprisen til Watt-Cloutier i Gamle Logen kl. 11 45 i dag, og på Naturvernforbundets seminar med Watt-Cloutier i Miljøhuset i Grensen 9B i morgen fra kl. 12 00- 15 00.
