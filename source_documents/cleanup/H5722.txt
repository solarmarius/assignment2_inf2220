
11.04.2002
Feministbrev 11. april 2002
Ukens feministbrev er skrevet av Kathrine Raadim, internasjonal sekretær i Arbeiderpartiet.
Kjære feminist
Årets influensa fikk taket på meg i påsken. Fjellturen gikk skeis, og i stedet ble det sofaen og dyna hjemme. Det ble dermed mye tid til TV-titting. Fra og med Langfredag satt jeg klistret til TV'en og fulgte med på det som foregikk i Ramallah. Etter å ha bodd i palestinske områder i flere år, har jeg mange venner der og jeg var forferdelig bekymret. I tillegg måtte jeg forsikre meg om at ingen israelske venner hadde vært i nærheten av selvmordsbombene. Jeg fulgte nyheter fra time til time og brukte en formue på telefon for å forsikre meg om at alle "mine" var ok. Muligens var jeg derfor allerede følelsesmessig opprørt da Dagsrevyen begynte på første påskedag. Tårene begynte i hvert fall å trille. Det var nemlig en god nyhet midt i all påsketragedien: Skolene i Afghanistan ble gjenåpnet for jentene! Dagsrevyen viste hvordan den afghanske statsministeren i en høytidelig seremoni gjenåpnet skolene for jentene. Det var da fem år siden afghanske jenter hadde fått gå på skole. Selv var den afghanske statsministeren også på gråten, og jeg tror ikke det var bare jeg som var rørt når jeg så innslaget.
Bekymringen over det som skjedde i Midtøsten fikk meg igjen til å tenke på en venninne i Gaza. Da jeg var aktiv i AUF hadde vi en rekke jentekurs i Gaza bygget på kvinnebevegelsens "Kvinner Kan"-hefter. De ble faktisk oversatt av jentene i Fateh Youth til arabisk og vi hadde til sammen flere hundre jenter på kurs i løpet av et par år. Yasmin var en av de mest aktive i Fateh Youth i Gaza. Vi ble derfor svært bekymret da Yasmin kom og fortalte at familien hadde beordret henne til å gifte seg med en mann de hadde funnet til henne. Yasmin hadde i utgangspunktet ikke noe ønske om å gifte seg, spesielt ikke med en mann som var mye eldre enn henne. Det Yasmin var mest bekymret for var at han skulle nekte henne å være aktiv i Fateh Youth. Hun hadde nemlig en misjon: å fortsette skoleringen av flest mulig jenter slik at det ble mange dyktige og sterke jenter i Fateh Youth. Vi var imidlertid ganske overbevist om at Yasmin kom til å måtte bukke under for presset. Det er nemlig sjelden palestinske jenter får lov til å fortsette et slikt engasjement når de trer inn i ektestanden. Trekvart år etter møter jeg igjen Yasmin i Gaza. Hun hadde giftet seg, men var fortsatt like aktiv i politikken. Jeg spurte hvordan hun hadde fått til det. " Du vet Kathrine, det finnes ulike goder man kan holde unna en mann dersom en ikke får det som en vil", sa Yasmin med et skjevt smil. Yasmin er dermed en av jentene som fortsatte å skolere andre jenter i Gaza. Mange av de mest aktive jentene er der fortsatt, og at "Kvinner Kan" opplæringen kan ta æren for det er det ingen tvil om.
Nå sier "Kvinner Kan" ingen ting om at det å nekte menn visse goder er en del av mulige virkemidler for kvinners rettigheter. Men at utdanning og skolering generelt sett er en nødvendighet for å fremme kvinners stilling er bombesikkert. Ikke bare er det en rettighet for kvinner med lik rett til utdanning, men hvis vi går systematisk til verk, ser vi at de mest utviklede land er også de land hvor kvinner har tilkjempet seg fulle rettigheter. Kvinneundertrykking og fattigdom går hånd i hånd. Skal vi komme fattigdommen til livs, må vi satse på kvinner. De fleste fattige land er også land hvor kvinnene ikke slipper til. Utdanning av kvinner og jenter er derfor det som gir de mest lønnsomme investeringene i utviklingssamarbeidet.
Kunnskap er nøkkelen til det meste:
· Faglig kunnskap så en kan jobbe og bidra til å skaffe det daglige brød.
· Kunnskap om samfunnet, slik at en kan utøve en samfunnsnyttig rolle og forberede sine barn på å møte verden.
· Kunnskap om helse, hvordan en som kvinne for eksempel kan beskytte seg mot hiv/aids.
· Kunnskap om sammenhengen mellom menneskers virke og miljøet.
· Praktisk kunnskap om hvordan være kvinne i politikken.
· Kunnskap om ens egne rettigheter og muligheter i dagliglivet
· Kunnskap om hvordan en overkommer begrensningene.
· Kunnskap er også nøkkelen til selvfølelse og pågangsmot.
Kvinnebevegelsen har vært i front når det gjelder å fremme ideer om hvordan norsk bistand kan bidra til utdanning og bedrede forhold for kvinner globalt. I tillegg har Kvinnebevegelsen vært i front på praktisk solidaritetsarbeid gjennom "Kvinner Kan". Et glitrende eksempel på engasjement både i teori og praksis. Jentene i Afghanistan behøver først og fremst grunnutdanning nå, men den tid kommer da de, som de palestinske jentene trenger annen kunnskap. Vi vet hvordan vi kan lære dem om politiske rettigheter. Men vi må også styrke innsatsen på hvordan vi lærer kvinner om deres rettigheter på hjemmebane. Retten til å gifte seg med hvem de vil. Retten til å få delta i arbeidsliv og politikk. Retten til fri abort. Retten til å bestemme over sin egen kropp. Vi har vært litt for redd for å gripe tak i dette, til dels i (en ofte misforstått) respekt for kulturforskjeller. Men her kommer ikke KrF og den nye bistandsministeren til å gå fremst. Det må vi igjen gjøre. Vi har mye å gjøre sammen med våre nye landskvinner på dette området. Og kan vi bidra sammen med disse så kan vi også gjøre det sammen med søstre i andre land.
Å nekte menn et gode som egentlig er felles, er dessverre mange steder kvinners eneste maktmiddel. Slik kan det ikke være!
Vennlig hilsen
Kathrine
