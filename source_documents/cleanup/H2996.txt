
Torsdag 29. mai 1997
KrF-leder Valgerd Svarstad Haugland på IT-konferanse:
ET KRAFTSENTRUM FOR NORSK IT-SATSING
-Staten må være med og legge til rette for at Fornebu teknologisenter kan bli det kraftsentrum for IT-teknologi som vi trenger. Alternativet til Fornebu-prosjektet er at den kompetansen og de ressursene som næringsliv og investorer nå er villige til å bruke her, blir eksportert til for eksempel Brüssel eller London. Et IT-kraftsenter på Fornebu vil gi positive ringvirkninger for hele landet. Det sier Kristelig Folkepartis leder, stortingsrepresentant Valgerd Svarstad Haugland. Torsdag deltar hun sammen med blant andre skipsreder Fred. Olsen på en konferanse om dette i Asker. Den arrangeres av Akershus KrF og Norsk Investorforum.
-Som politiker er jeg opptatt av at vi skal være tilretteleggere i denne prosessen, og ikke bremseklosser. Hittil har ikke Staten vært nevneverdig aktiv som aktør i den store satsingen som skjer rundt Fornebu-senteret. Staten kan på ulike måter være med og legge ting til rette. For eksempel kan man via universitetene og høyskolesystemet være med på å bygge opp et nettverk som også Fornebu-prosjektet blir en del av. Det er viktig at kompetanse-oppbygging, forskning og videreutvikling blir en del av virksomheten på Fornebu. IT-miljøene trenger et slikt kraftsentrum, og det vil ha stor betydning for resten av landet, sier Valgerd Svarstad Haugland.
-Jeg er også opptatt av at miljøet i det framtidige Fornebu-senteret ikke blir en "lukket klubb" for ekspertene, men en motor i utviklingen av en ny næringssektor i Norge. På litt sikt kan det være snakk om 100.000 arbeidsplasser. Noe av det som gjør IT-teknologien så spennende, er at den kan fungere "distriktsvennlig". To kolleger kan sitte i eksempelvis Mandal og Hammerfest, og samarbeide omtrent like godt som om de hadde kontor ved siden av hverandre, sier hun. Hun legger til at et slikt IT-kraftsenter også må være internasjonalt orientert.
-Som politiker står jeg også overfor en annen utfordring. Samtidig som staten ikke skal være bremsekloss for utviklingen, må vi gjennom de demokratiske virkemidlene være i stand til å styre utviklingen, og ikke bare følge den. Dette krever et konstruktivt og nært samarbeid mellom næringslivet og forskerne på den ene siden, og politikerne og allmennheten på den andre, sier Valgerd Svarstad Haugland.
