
20. januar 1999
Fra stortingsrepresentant May Helen Molvær Grimstad
Dette handler ikke om brusreklame...
-Dersom kjennelsen i Oslo byrett blir stående, vil jeg arbeide for å få en presisering av loven. Dette uttaler leder av familie- kultur og administrasjonskomiteen, May Helen Molvær Grimstad etter at en kjennelse i Oslo byrett gav bryggeriene medhold i sin sak mot staten. Sakens kjerne var om bryggeriene kan sponse idrettslag når motytelsen er bedriftens navn på spillernes drakter. Dommen har ført til en kraftig svekkelse av forbudet mot alkoholreklame i Norge, uttaler Molvær Grimstad
-Norges idrettsforbund er Norges største barne- og ungdomsorganisasjon, og jeg er redd for signaleffekten ved at Bryggeriene får markedsført seg gjennom toppene i idretten. Hansalogoen gir ikke først og fremst assosiasjoner til sitronbrus, men derimot pils. Det er selvfølgelig fordi de får sine logoer på draktene og dermed økt ølsalg, at bryggeriene ønsker å bruke så mye penger på sponsing. Når et produkt assosieres med sportens idealer og idoler, får det gjerne et sunt image hos forbrukerne, uttaler Molvær Grimstad.
Dommen i Oslo byrett er i utakt med utviklingen i flere europeiske land, og helt i utakt med idrettens uttalte idealer om å holde avstand til alkohol. - Som politiker vil jeg gjøre mitt for at alkoholloven presiseres slik at vi unngår enhver form for direkte eller indirekte alkoholreklame, sier lederen i familie- og kulturkomiteen.
