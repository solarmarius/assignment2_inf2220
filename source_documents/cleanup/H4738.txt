
12.oktober 2000
Torny Pedersen
- Miljømeldingen en milepæl
Selv om det er reell uenighet om gasskraftverk, er det likevel klart at Arbeiderpartiet, Sentrum og SV står hverandre nærmest i miljøpolitikken, sier stortingsrepresentant Torny Pedersen, Nordland. Hun kaller den første meldingen om Regjeringens miljøvernpolitikk og rikets miljøtilstand en milepæl. Her følger et presseutdrag av Torny Pedersens innlegg i Stortinget 12. oktober 2000.
Den første meldingen om Regjeringens miljøvernpolitikk og rikets miljøtilstand, er en milepæl i norsk miljøpolitikk. Den vil årlig gi oss en oppdatering på utviklingen i miljøet og hovedpunktene i Regjeringens miljøvernpolitikk. Den erstatter en årlig orientering i Stortinget om miljøtilstandene nasjonalt og internasjonalt.
Under behandlingen av meldingen om rikets miljøtilstand hadde vi en ryddig og grei prosess.
Igjen er det sentrumspartiene, Sosialistisk Venstreparti og Arbeiderpartiet som står nærmest hverandre. Dette mener jeg er gode signaler foran budsjettbehandlingen for 2001, og for det videre politiske miljøarbeidet.
Der det er en reell uenighet er Regjeringens oppfølging av Stortingets vedtak fra 9. mars 2000 om omgjøring av Naturkrafts utslippstillatelser for gasskraftverkene på Kollsnes og Kårstø. Der det foreslås at disse to gasskraftverkene får lempet på kravene satt av SFT når det gjelder utslipp av CO2 og NOx.
Denne saken er tatt inn i tilleggsmelding nr. 33 (1999-2000) som ble lagt fram 19. mai 2000, hvor Miljøministeren viser til at det ikke er nødvendig å forandre forurensningsloven for å omgjøre utslippstillatelsene til Naturkrafts planlagte gasskraftverk på Kollsnes og Kårstø.
Selvfølgelig var dette en sak som skapte stor uenighet i komiteen. Vi husker vel alle tilbake til bake til 9. mars i år.
6. oktober 2000 kom utredningssvarene som konkluderer med at Naturkraft kan bygge gasskraftverk uten pålegg om CO2-rensing, og der NOx-utslippene kan gjennomføres med en tredjemannsløsning. Naturkraft har fått et pålegg om å bygge kraftverkene slik at de kan installere ny teknologi når denne blir utviklet til å være lønnsom. Det betyr at veien blir til mens man går, og det er denne måten man har utviklet oljevirksomheten til den teknologiske virksomheten den er i dag. Samtidig satser Arbeiderpartiet 20 millioner på å forske på bedre teknologiske løsninger for gasskraftverk.
Globale utfordringer
Miljøutfordringene er globale, og alle vet vi at landegrenser ikke er til hinder for forurensninger. Det er viktig at vi hele tiden er klar over at miljøproblemene må løses internasjonalt. Norge har hele tiden vært en pådriver i internasjonalt miljøvernarbeid, og derfor har vi mange samarbeidspartnere og internasjonale avtaler. Norge gjør et viktig arbeid for blant annet å sikre en bærekraftig utvikling og bedring av miljøtilstanden i utviklingsland og nærområder. Jeg vil spesielt nevne miljøvernarbeidet i polarområdene.
Det er et bredt flertall i Stortinget som sier at Svalbard skal framstå som ett av de beste villmarksområder i verden. Dette krever en meget fornuftig forvaltning av øygruppen.
Fortsatt har vi store og nesten uovervinnelige miljøutfordringer i Nordvest-Russland. Her får faktisk Arbeiderpartiet ros fra miljøorganisasjonen Bellona for det arbeidet og den satsingen som er gjort for å få løst noen av de enorme miljøproblemene, og faktisk ser det ut som om Russland nå er i samarbeidsposisjon til å bidra med sin del for å løse noen av problemene.
Nedgang i antall villaks
Meldingen om rikets miljøtilstand, og tilleggsmeldingen tar for seg mange ulike miljøutfordringer nasjonalt. Etter trontaledebatten skulle man nesten tro at de eneste utfordringene Norge har er eventuelle utslipp fra gasskraftverk som man enda ikke vet når de blir bygd. Noen av de utfordringene som jeg mener er av stor betydning for framtiden og våre etterkommere er forvaltningen av de ville laksebestandene, kulturminnevern og friluftsliv.
I 1997 ble det satt ned et utvalg som skulle se på problemstillingene rundt den øyensynlige nedgangen i antall villaks. Årsakene til nedgangen var mange, alt fra forsuring, angrep av lakseparasitt til endrede temperaturer i havet. Utvalget la fram sin innstilling til Miljøverndepartementet 12. mars 1999. Vi kjenner alle til hovedtrekkene i utvalgets innstilling der de foreslår å gi villaken særskilt beskyttelse i 50 laksevassdrag og 9 laksefjorder.
Bondevik-regjeringen mente utvalget hadde lagt fram forslag som trengte mer utredning før man kunne ta stilling til den videre oppfølgingen. Dermed inneholdt meldingen om Rikets miljøtilstand ingen ting om hva Sentrumsregjeringen mente om laksevassdrag og fjorder.
Arbeiderpartiregjeringen hadde en mening, derfor ble også det en del av tilleggsmelding nr. 33. Arbeiderpartiet vil gi sin prinsipielle tilslutning til en ordning med nasjonale laksevassdrag og laksefjorder, og vi vil også styrke overvåkingen av laksebestandene. Viktig er det også at regjeringen vil legge vekt på at alle forhold som er knyttet til havbruk blir avklart og avveid før man tar stilling til omfanget av laksefjorder. Dette er et stort skritt i retning av å verne vår villaksstamme, og derfor øker regjeringen budsettet for 2001 med 7 millioner kroner som også skal bidra til tiltak mot lakseparasitten Gyrodactylus. I 2001 vil regjeringen legge fram et konkret forslag til nasjonale laksevassdrag og fjorder.
Kulturminner går tapt
Kulturminnevernet i Norge er blitt et stebarn for både det offentlige og for private verneinteresser. Hvert år mister vi en prosent av landets kulturminner. Dette er for høyt. Det er brei enighet i komiteen, og nå kommer også fremskrittspartiet for fullt, håper vi, om at kulturminnevernet må styrkes. Komiteen har tidligere bedt regjeringen om å komme med en opptrappingsplan for å styrke kulturminnevernet, og dette har regjeringen tatt ad notam og legger fram en begynnelse på en opptrappingsplan på neste års budsjett med 20 millioner kroner. Dette arbeidet vil regjeringen videreføre i 2002.
Regjeringen vil også komme med et forslag til kulturminnefond, så nå har det liksom løsnet for en forståelse av verdien av å ta vare på vår kulturarv.
Til slutt vil jeg nevne Arbeiderpartiregjeringens satsing på friluftsliv. Verdien av at alle fritt kan ferdes i strandsoneområdene og i fjellheimen er av stor betydning enten man er ung eller gammel. Regjeringen vil styrke budsjettet allerede for 2001 for å sikre viktige friluftsområder, spesielt langs kysten. Her er sentrumspartiene og Arbeiderpartiet helt på linje, og vi støtter i sin helhet det framlagte i meldingen fra Bondevik-regjeringen. Til slutt ser vi fram til framlegget av neste melding som vil komme med en ny del om avfall.
