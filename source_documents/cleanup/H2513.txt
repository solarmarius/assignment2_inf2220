
Torsdag 15. september 1994
KrF-ere aksjonerer:
STANDSAKSJON FOR OMSORGSVIKARIAT
OVER HELE LANDET
Ut fra en urokkelig overbevisning om at politikk må kunne være mer enn EU-saken, arrangerer 90 lokale KrF-lag over hele landet 140 standsaksjoner for å informere om omsorgsvikariatet. Sammen med Venstre, har KrF foreslått i Stortinget at det skal være mulig å la småbarnsforeldre ta omsorgspermisjon, mot at en arbeidsledig får vikariere i stillingen.
Dersom Stortinget vedtar å innføre omsorgsvikariat-ordningen, vil dette være god familiepolitikk og god sysselsettingspolitikk på en og sammen gang, ved at man får en bedre utnyttelse av penger som ellers ville gått til arbeidsledighetstrygd eller arbeidsmarkedstiltak, samtidig som småbarnsforeldre får mulighet til å velge selv om de vil være hjemme med barna sine.
Danmark innførte en lignende ordning fra årsskiftet, og der har den blitt en stor suksess. Den danske ordningen gir blant annet de som ønsker en periode hjemme sammen med egne barn, mulighet til å ta permisjon. I Danmark har om lag 50.000 benyttet seg av ordningen bare hittil i 1994.
I tillegg til at lokale KrF-ere vil delta i standsaksjonene, vil også flere av partiets stortingsrepresentanter delta i sine hjemfylker.
