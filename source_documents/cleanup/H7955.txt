
Dato: 4. november 2003
Stortingsrepresentant Per Sandberg (FrP)
Frekt utspill fra Erna Solberg
Innvandringspolitisk talsmann i FrP Per Sandberg reagerer på Erna Solbergs plutselige nye linje ovenfor muslimske miljøer i Norge. - Utspillet hennes er tett opp mot frekt, hun har jo konsekvent motarbeidet alle disse forslagene tidligere, slår Sandberg fast.
Sandberg reagerer blant annet på at Erna Solberg nå plutselig vil innføre en egen edsavleggelse for utlendinger som vil bli norske statsborgere. - Dette forslaget har FrP hatt tatt opp en rekke ganger tidligere, men da har Solberg gjort narr av oss, fremholder han, og minner om at hun så sent som 4. juni i år avviste et slikt forslag fra FrP.
Per Sandberg mener Solbergs utspill føyer seg inn i vanlig trend fra statsråden. - Hun er tøff i uttalelsene til media, men unnlater konsekvent å følge opp med forslag til endringer i Stortinget. Han mener at dette trolig er en del av statsrådens nye strategi for å prøve å ta over rollen som toneangivende i norsk innvandringspolitikk.
Per Sandberg etterlyser nå etterrettelighet i fra norsk media. - De må jo snart se å sjekke at realiteten i Ernas utspill er en helt annen når de konkrete forslagene ligger i Stortinget.
Han utfordrer nå Solberg konkret og viser til at kommunalkomiteen har til behandling et forslag om å kreve troskap til norske lover fra utlendinger som gis opphold i Norge. - Hvis statsråden mener en døyt med det hun sier i dag, er det et minimum at hun går inn for dette forslaget, avslutter Sandberg.
