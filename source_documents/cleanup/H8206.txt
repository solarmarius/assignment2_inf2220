
12.03.2004
Kjetil Bjørklund, forsvarspolitisk talsperson i SV
- Forsvaret må forsterke Norges rolle som fredsnasjon
SVs forsvarspolitiske talsmann Kjetil Bjørklund er tilfreds med at regjeringen, i Landstidsplanen for Forsvaret 2005 - 2008, foreslår en mindre forsvarsstruktur, men er kritisk til den offensive retningen som regjeringen staker ut for Forsvaret.
- I stedet for å skreddersy norske styrker for offensive operasjoner, burde Forsvaret spesialiseres på å bygge opp under Norges rolle som fredsnasjon og som et land som satser på fredsbygging og humanitær oppgaver. Dette er det behov for internasjonalt og det vil trygge vår sikkerhet mer enn deltakelse i spydspissen av USAs og NATOs militære operasjoner av den karakter vi har sett de seinere åra, sier Kjetil Bjørklund, stortingsrepresentant for SV.
Bjørklund mener Norge må signalisere en klarere vilje til å delta i FN-oppdrag og at den sterke vektleggingen av vervede styrker, den såkalte ISTAR-enheten og bidrag til NATOs kapasiteter, gir signaler i motsatt retning.
- Jeg har merket meg at vi nå vil få et Forsvar med færre folk, mer utstyr og økt NATO-integrasjon. Men det som først og fremst vil gi oss økt trygghet er om vi får en økt vektlegging av konfliktforebygging og politiske løsninger på de sikkerhetsutfordringer vi står overfor blant annet i nordområdene, sier Bjørklund.
SVs medlem av Forsvarskomiteen mener at den sikkerhetspolitiske situasjonen tilsier at Norge trapper opp den sivile beredskapen og fokuserer sterkere på politiske konfliktforebyggende tiltak, og overfører midler fra militært forsvar til dette. Kjetil Bjørklund er dermed kritisk til rammen på 29,5 milliarder årlig som regjeringen legger opp til.
