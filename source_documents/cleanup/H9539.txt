
21.08.2005
Gerd-Solveig Bastesen, Kystpartiet
Stortingskandidat for Kystpartiet i Buskerud
Kystpartiet vil ha en god offentlig skole
De minimale overføringene til kommunene har ført til at kommunene reduserer lærerressursene til et minimum. Elevgruppene er på flere skoler alt for store pr. lærer. Dette kan vel ikke være å satse på skolen? Dette er manglende satsing på skolen!
Ved forrige stortingsvalg fikk vi høre av det skulle satses på skolen. Noen trodde til og med at skolen skulle bli bedre bare man fikk mer ut av pengene. Jeg følger utviklingen i skolen på nært hold, og kan ikke si at jeg er imponert over satsingen på skolen siden sist valg. Testing har vi fått mer av. For enkelte ble kravene i de nasjonale prøvene noe å styre undervisningen mot. De nasjonale prøvene, ikke læreplanene er for mange blitt styrende for hvordan undervisningen legges opp. Resultatene skal offentliggjøres, og enhver skoleleder vil ha gode resultater å skilte med for sin skole. Elever som ville ha påvirket resultatet i negativ retning har blitt oppfordret til å være hjemme på prøvedagen. Resultatet vil jo virke negativt for de skolene som har elever som sliter faglig. Det skjer, har jeg hørt, men forhåpentlig ikke på mange skoler. Presset på de som jobber i skolen - og ikke minst elevene som trenger et godt arbeidsmiljø selv - er økende. Å teste elevene er jeg ikke i mot, men testene må brukes med fornuft og ha et pedagogisk siktemål, ikke være utgangspunktet for undervisningen og resultatene utgangspunktet for en offentlig gapestokk for de ulike skolene. Offentliggjøringen gir en ugunstig rangering av skolene. De nasjonale testene tar dessuten en utrolig stor del av vikarmidler - om man har dem - for å dekke opp lærere som til stadighet skal kurses i de nasjonale prøvene. Jeg undrer meg på om det kan være riktig bruk av ellers trang økonomi ved en skole. Kystpartiet finner det betenkelig at det styres mot en sterkt individfokusert skole. Den enkelte elev må gis mulighet til å utvikle sin individuelle kompetanse. Det må samtidig legges til rette for en sosial arena med plass og tilhørighet for alle. Norge har den mest fullintegrerte skolen i Europa. Spesialskolene er det få igjen av i Norge. Mange har blitt nedlagt uten at overføringene til normalskolene er blitt styrket i samme grad som innsparingene ved å legge ned. Kvalitet koster, også når det gjelder skole. Kystpartiet ønsker å satse på en god, offentlig skole. Vi ønsker en integrert og inkluderende skole, men det krever økomiske midler til oppfølgingen. Elever med utagerende adferd utgjør en relativt stor prosent av elevmassen i skolen i dag. Det trengs økte midler til å gjøre skoledagen bedre, både for dem og for medelevene. Det finns mange tiltak man kan sette i verk i klassen, men å ha tilfredsstillende voksenpersonell kommer man ikke bort fra som et viktig virkemiddel. De minimale overføringene til kommunene har ført til at kommunene reduserer lærerressursene til et minimum. Elevgruppene er på flere skoler alt for store pr. lærer. Dette kan vel ikke være å satse på skolen? Dette er manglende satsing på skolen! Kystpartiet krever at ressursene til kommunene og dermed skolene økes, slik at situasjonen for våre skolebarn bedres og ikke forverres!
