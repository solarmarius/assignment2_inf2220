
Fredag 25. mars 1994
Stortingsrepresentant May-Helen Molvær Grimstad (KrF):
NO BYRJAR EU-KAMPEN
Dei viktigaste sidene ved eit norsk EU-medlemskap var ikkje forhandlingstema i Brüssel, og i dei spørsmål som var tema, gav Noreg etter på punkt etter punkt. Det er innhaldet i den avtalen som Regjeringa og ja-delen i Arbeidarpartiet no vil ha oss til å røyste ja til. Det seier stortingsrepresentant May-Helen Molvær Grimstad (KrF, Møre og Romsdal) i ein kommentar. EU-saka er ikkje lenger berre gjenstand for debatt, men for kamp, seier ho.
May-Helen Molvær Grimstad seier ho er fullstendig klår over at det har sin pris å halde Noreg utanfor EU, men legg til at ho trur prisen for å slutte seg til unionen vert mykje høgare.
-Vi må godta ein felles mynt, ein felles sentralbank, felles forsvars- og utanrikspolitikk og felles haldning til tredje-land. Ikkje minst dette siste har eg problemar med å kjøpe: Noreg har trass i alt ei historisk rolle å forsvare som eit foregangsland i bistandspolitisk samanheng. Ofte har det vore langt frå godt nok, men eg trur ikkje ein felles politikk med dei gamle kolonimaktene England og Frankrike er det som vil betre på dette, seier ho.
May-Helen Molvær Grimstad legg ikkje skjul på at ho er misnøgd med resultata av fiskeri- og jordbrukstingingane.
-Ein statsråd som i måned etter måned seier han ikkje har éin fisk å gje vekk, får eit truverdighetsproblem nå han endar opp med å gje vekk fleire tusen tonn. At dei 5000 tonna berre er for "pølser i slaktetida" å rekne, endrar ikkje på det prinsipielle, seier ho, og legg til: -Det betrar ikkje beint truverdet hans at Jan Henry T. Olsen seier han eigentleg har vore innstilt på å gje vekk noko fisk heile tida.
KrF-representanten er og tvilande til at ein norsk landbrukspolitikk styrt frå Brüssel vil gje norske bønder dei beste arbeidsvilkåra.
-Ein regionspolitikk skapt i dei tettast befolka landa i Europa lar seg ikkje overføra til norsk områder med til dels svært spredt busetting, seier ho.
-Vi som har vore mot Europa-unionen heile vegen har fått høyre i lang tid kor uansvareleg det er av oss å ta stilling før vi ser forhandlinsresultatet. No har vi sett det, og eg for min del har berre fått bekrefta det eg har visst heile tida, seier stortingsrepresentant May-Helen Molvær Grimstad til slutt.
