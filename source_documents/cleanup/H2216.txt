
mandag 15. mars 1993
Kjell Magne Bondevik:
Bare KrF klar og samlet i verdispørsmål
- Bare Kristelig Folkeparti står samlet i Stortinget i viktige verdispørsmål. Selv om andre partier taler mye om verdier, ser vi at de spriker i fundamentale verdispørsmål som bio- og genteknologi, abortsaker og partnerskapsloven. Stortingsvalget til høsten blir et verdivalg.
Det var Kristelig Folkepartis leder, Kjell Magne Bondevik, som sa dette på en pressekonferanse i Førde mandag i forbindelse med at han og parlamentarisk leder, Kåre Gjønnes, besøkte Sogn og Fjordane mandag.
Bondevik sa at KrF har pekt ut fire hovedområder for valgkampen: Familie, miljø, omsorg og internasjonal rettferd.
- Familiepolitikken blir nok hovedsaken for KrF. Vi vil kjempe hardt for å få vedtatt kontantstøtte for småbarnsforeldre. Nå står det på Senterpartiet for å få flertall! Vi skal i vår igjen ta opp forslag om lik pensjon for gifte og samboende. Nå står det på Arbeiderpartiet!
- Ellers blir nok EF-saken og arbeidsledigheten viktige saker. KrF går klart mot norsk EF-medlemskap. Jeg tror det blir et nei-flertall i folkeavstemningen, som i 1972. I sysselsettingspolitikken må vi satse spesielt på små og mellomstore bedrifter, noe Lars Gunnar Lie jobber aktivt med, sa Bondevik.
