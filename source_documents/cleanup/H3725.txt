
11.12.97
Unn Aarrestad,
NØDVENDIG Å KONSEKVENSUTREDE ETABLERINGEN AV IT-SENTERET PÅ FORNEBU
- En eventuell satsing på et IT-senter på Fornebu må ikke skje på bekostning av de eksisterende IT-miljøene rundt om i landet. Det er derfor nødvendig å foreta en distriktspolitisk konsekvensanalyse av en slik etablering før det fattes endelig vedtak i saken. Dette sa Unn Aarrestad, Senterpartiets medlem i Familie-, kultur- og administrasjonskomite, under budsjettdebatten i Stortinget i dag.
Det ligger et stort potensiale innen informasjonsteknologien når det gjelder å legge til rette for næringsutvikling, tjenesteyting, forskning og undervisning ute i distriktene.
- En viktig oppgave for denne næringen er å sikre bosetting i hele landet og gi fastlands-Norge et livsgrunnlag også når oljeutvinningen trappes ned.
Et nasjonalt IT-senter må derfor ikke redusere distriktenes mulighet til å gjøre seg nytte av informasjonsteknologien ved å støvsuge distriktene for kompetanse og kapital til fordel for et nasjonalt senter på Fornebu, mener Aarrestad.
- Et nasjonalt IT- og kunnskapssenter må bli en ressursbase gjennom å bidra med veiledning, fjernundervisning og informasjonsutveksling til nytte for den kunnskapsbaserte virksomheten i distriktene.
- Bruken av informasjonsteknologi er en så sentral del av næringslivspolitikken at den ikke kan overlates til private aktører alene. Det er derfor nødvendig å legge politiske føringer for å sikre at de distriktspolitiske målsetningene oppfylles, avslutter Aarrestad.
