
12.12.02
Bendiks Harald Arnesen, (DNA)
Vil ha dugnad for fiskeindustrien
Aps talsmann i fiskerisaker, Bendiks Harald Arnesen, er svært bekymret over meldingene om konkursras og svært høy arbeidsledighet i fiskeindustrien. Torsdag kom det melding om at 28 fiskeribedrifter er gått konkurs, og at 1800 personer i fiskeindustrien er sagt opp eller permitterte.
- Dette er bekymringsfullt for små og store samfunn langs hele kysten vår og for bosettingsmønstret og sysselsettingen, påpeker Arnesen.
Arbeiderpartiet vil ikke sitte passiv og se på at fiskerinæringa sliter slik, og har i dag tatt initiativ til en dugnad for næringa. Arnesen forteller at det i dag går ut et brev fra Arbeiderpartiet hvor alle parter som har noe å bidra med, inviteres til et tverrpolitisk dugnad på Stortinget i januar.
Vi inviterer blant annet representanter fra alle partier i Stortinget, fra trålerflåten, fra Fiskarlaget, Kystfiskarlaget, Råfiskarlaget, Havbruksnæringa og arbeidstakersiden. Her må alle gå sammen og bidra med sitt, for å stanse opp utviklingen og bidra til en forbedring av situasjonen, avslutter Bendiks H. Arnesen.
