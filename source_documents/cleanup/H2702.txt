
Onsdag 8. mars 1995
Stortingsrepresentant Are Næss var valgobservatør i Estland:
Pressestoff
FORTSATT REFORMPOLITIKK - BESTO DEMOKRATIEKSAMEN
Reformpolitikken i Estland fortsetter, og landet har bestått sin eksamen i demokrati. Det er de to viktigste konklusjonene man kan trekke ut av helgens parlamentsvalg i Estland. Det sier stortingsrepresentant Are Næss (KrF, Hordaland), som var leder for OSSEs parlamentariske observatørgruppe under valget. Gruppen besto av et 20-tall parlamentarikere fra sju land.
-Konklusjonen fra de observatørkorpsene som var i virksomhet, var helt entydig: Valget foregikk på en helt ut tilfredsstillende måte, sier Are Næss. Representanter fra OSSE-delegasjonen besøkte 50 valglokaler i løpet av valgdagen, og registrerte ikke noen tegn til manipulering eller påvirkning inne i stemmelokalene. Den positive tonen rundt avviklingen sto i kontrast til de "valgene" som ble gjennomført i kommunisttiden.
-Landet er i ferd med å etablere et fint og godt fungerende demokrati, slår Are Næss fast.
UFULLSTENDIGE MANTALL
At valget ble tilfredsstillende gjennomført, er ikke ensbetydende med at det var uten tekniske mangler. Blant annet var mantallslistene ufullstendige mange steder, men alle som kunne dokumentere at de var estniske statsborgere, ble innført i mantallet, og fikk avgi stemme.
-Demokratiet i Estland har imidlertid et grunnleggende problem i de 300.000 innbyggerne, hovedsaklig av russisk opprinnelse, som ikke har stemmerett ved parlamentsvalg. De utgjør en fjerdedel av den voksne befolkningen. Derfor er det positivt at det russisk-dominerte partiet "Mitt hjem er Estland" kom over sperregrensen på fem prosent, og fikk valgt inn en parlamentarisk gruppe, sier Are Næss.
30 PARTIER
Det var i alt 30 partier som stilte opp til parlamentsvalget i Estland. Ni av disse med egne lister, mens 21 partier stilte i sju forskjellige listeforbund. Av de i alt 16 listene, ble sju representert i det nye parlamentet, men ingen fikk absolutt flertall. Det må derfor dannes en koalisjonsregjering i Estland.
-Gammelkommunistene ble ikke representert, og alle partiene som fikk mandater, sier at de vil fortsette med reformpolitikken. Denne politikken har vært svært liberalistisk i sitt innhold, men det ser likevel ut til at man får en litt mer sosial dreining på politikken. En indikator på dette er at det valgforbundet som ble valgets vinner, og fikk 42 av 101 mandater, også omfatter et såkalt landsbygdsparti, sier Are Næss.
KrFs søsterparti ISAMAA, opplevde en splittelse før valget, og var nederlagsdømt på forhånd. Restene av ISAMAA, under ledelse av tidligere statsminister Mart Laar, fikk sju mandater, mens høyre-utbryterne under ledelse av Karin Jans, fikk seks. Begge disse partiene hører dermed til småpartiene i parlamentet, sier Are Næss til slutt. (KrF-Press/NPE)
