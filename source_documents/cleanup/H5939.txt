
03.06.02
- Miljøpartiet De Grønne -Det økologiske alternativet
DE GRØNNE SETTER ET TRE I VEIEN
Kom til treplanting ved Mellomila 48 onsdag 5. juni kl 1800 På verdens miljøverndag, 5. juni, har Miljøpartiet De Grønne plantet et tre i Trondheim hvert år siden 1989. Mange av trærne er satt på truede steder som Svartlamon, Finalebanen og Gåsaparken.
I år markerer vi vår motstand mot "Nordre Avlastningsvei" ved å sette et kirsebærtre midt i traseen for dette fantasiløse veiprosjektet. All forskning viser at økt veikapasitet gir økt biltrafikk. Men hvis vi har et attraktivt og effektivt kollektivtilbud vil svært mange reise kollektivt.
Når det nå er avgjort at det ikke blir noen godsterminal på Leangen, er det på tide å planlegge miljøvennlige transportløsninger for trønderhovedstaden. Midlene i Trondheimspakken må settes inn i de vedtatte trikkesløyfene på Munkvoll og i Midtbyen. Gråkallbanen står klar til å begynne, og Trondheim Kommune har fire leddsporvogner som står ubrukt.
Midlene til jernbaneinvesteringer i området må gå til Trønderbanen. NSB har planene klare for et bytog over Marienborg og Lade med nye stasjoner på Nedre Elvehavn og Romolslia. Det er tilmed mulig å bygge en stasjon under Tyholt -tårnet.
Disse løsningen er ferdig planlagt, basert på etablert teknologi. Mer avanserte løsninger som kunne gi gode resultater er et svevebanesystem eller gondolbaner.
Også busstrafikken kan bli mere miljøvennlig. Team Trafikk står klare til å sette inn flere gassdrevne busser. Disse bussene gir betydelig reduserte utslipp av forurensning og drivhusgasser i forhold til dagens dieselvogner.
Skal vi ta i bruk virkelig moderne miljøteknologiI kan bussene kjøres på biogass fra kommunale søppelanlegg. Gassen kan utnyttes bedre ved hjelp av brenselceller. OG da er det vel også på tide at teknologihovedstaden tar noen små skritt inn i hydrogenalderen.
Både i Midtbyen og i utkanten mangler det mye på sykkelveinettet. I Midtbyen må sykkelbane rlages så attraktive at fotgjengerne kan få fortauet i fred, og syklistene være beskyttet fra biltrafikken.
Det er altså mange muligheter for å utvikle et bedre og mer miljøvennlig trafikktilbud i Trondheim dersom "Nordre Avlastningsvei" blir resirkulert i historiens store gjenvinningsanlegg, Det er på tide at Trondheim Kommune spiser kirsebær med de små.
