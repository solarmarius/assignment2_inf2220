
17.11.2004
Lena Jensen (SV), medlem av Stortingets utdanningskomité
- Vil KRL-faget til livs
En uttalelse fra FNs menneskerettighetskomité fastslår at KRL-faget bryter med menneskerettighetene. SVs Lena Jensen vil legge press på Kristin Clemet for å sikre at foreldre og elever får fulle fritaksrettigheter fra hele KRL-faget umiddelbart.
- Komiteen slår fast at ordningen med delvis fritak i KRL-faget er i strid med foreldres grunnleggende friheter. Foreldre må få stå fritt når det gjelder å sørge for sine barns religiøse og moralske oppdragelse. Dette betyr i praksis at forelde omgående må få fulle fritaksrettigheter, sier Lena Jensen.
Lena Jensen har i dag sendt spørsmål til utdanningsministeren om hvorvidt hun tenker å følge opp komiteens uttalelse. Hun mener norske myndigheter er forpliktet til å følge opp uttalelser fra FN.
SV går inn for å erstatte KRL-faget med et mer allment og inkluderende livssynsfag.
- Den offentlige skolen må ta minoritetene på alvor og ikke virke ekskluderende for mange grupper i det norske samfunnet i dag, avslutter Lena Jensen.
