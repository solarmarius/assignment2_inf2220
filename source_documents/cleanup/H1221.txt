
23. mars 2001
Høyres Stortingsgruppe
Stortingsrepresentant Inge Lønning (H):
STORTINGSFLERTALLET SVEKKER KIRKEØKONOMIEN
Det mest overraskende med KUF-komiteens innstilling om kirkens økonomi er at Senterpartiet går sammen med Arbeiderpartiet og SV på alle omstridte punkter. Det gir Ap-regjeringen ikke bare flertall for å kutte viktige statlige overføringer øremerket til kirkelige formål, men også klarsignal for å bruke stadig mer av Opplysningsvesenets fond til å finansiere oppgaver som tidligere er definert som et statlig ansvar. Da Regjeringen prøvet seg med samme operasjon under budsjettbehandlingen ihøst, var Senterpartiet med på å avvise forsøket. Det er vanskelig å se noen fornuftig grunn til snuoperasjonen, men uansett: Kirken er den tapende part.
Høyre beklager at de tre flertallspartiene helt overser de klare og alvorlige situasjonsrapporter som er kommet fra kirkelig hold. Høyre er skuffet over at Regjeringen ikke gir noen vurdering av kirkens samlede ressursbehov i forhold til kirkens oppgaver, og konstaterer at Regjeringens og stortingsflertallets forslag vil gjøre kirkens vanskelige økonomiske situasjon enda vanskeligere.
Høyre står sammen med KrF, Frp og Venstre om å understreke at det må være et nasjonalt ansvar å sikre verdifulle kirkebygg som en viktig del av landets bygningsmessige kulturarv. Dette kan skje både ved egne tiltak over statsbudsjettet og ved å inkludere ansvaret for kirkebygg i det planlagte kulturminnefondet. Vi beklager at flertallet isteden har valgt å legge hele belastningen på kirken selv, gjennom å trekke midler fra Opplysningsvesenet. Et eksempel på hvor grotesk dette kan bli, er komiteleder Frøilands utsagn om at Oslo Domkirke skal få 70 mill. kr fra Opplysningsvesenets fond. Det er tydelig at Arbeiderpartiet (og Senterpartiet?) vil bruke Opplysningsvesenet som en slags "Sareptas krukke" som uten problemer kan brukes til å løse alle "populære" kirkelige oppgaver.
