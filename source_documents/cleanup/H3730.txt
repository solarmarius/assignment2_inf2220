
13.5.97
Eva Lian,
KOMMUNESEKTOREN BINDES PÅ HENDER OG FØTTER.
I regjeringens forslag til inntekter for kommunesektoren neste år, den såkalte kommuneøkonomiproposisjonen som ble lagt fram i dag, øremerkes veksten til regjeringens satsingsområder. Regjeringen anslår samlet vekst i kommunesektorens inntekter for 1998 på ca 3,5 milliarder kroner. Disse midlene skal dekke eldresatsingen, Reform 97, innsatsstyrt finansiering av sykehus og 700 millioner i økte frie inntekter. Av disse 700 millionene skal 250 millioner gå til eldre-pakken og de øvrige 450 millionene er kompensasjon for omlegging av inntektssystemet. Tilskudd prisjusteres ikke, og de økte lønnsutgiftene tas det ikke høyde for.
Veksten i de frie inntektene er så lav at det i praksis betyr redusert handlefrihet og mindre rom for lokale løsninger. Den som har skoen på, må tydeligvis få gnagsår før regjeringen reagerer!
Det er et paradoks at regjeringen sier den satser på eldre, men samtidig reduseres bevilgningen til tilskudd til omsorgsboliger og sykehjemsplasser med 50 millioner i 1997, slik det framgår av revidert nasjonalbudsjett som også ble lagt fram i dag. Når i tillegg omleggingen av bostøtte-ordningen ser ut til å få som konsekvens at minstepensjonister ikke får råd til å bo i omsorgsboligene, da roper Senterpartiet et høyt og rungende varsko.
Paradokset blir ikke mindre ved at regjeringen varsler at oljefondet vil bli på 425 milliarder kroner i år 2000. Det er merkelig og usolidarisk å investere i aksjer i utlandet framfor å gi eldre og syke en verdig alderdom og et skikkelig behandlingtilbud eller å sikre 6-åringene trygge skoleveier.
Tallene viser forøvrig at veksten i årsverk i kommunesektoren var på 10.300 i 1996. Regjeringen sier at eldresatsingen vil gi en vekst i årsverk i 1998 på 2.620. Det betyr i praksis mindre vekst og en reell nedgang i forhold til 1996. Det kan vanskelig kalles satsing!
Forøvrig reduseres kommunesektorens forutsigbarhet ved at skattørene ikke foreslås fastlagt før statsbudsjettet legges fram til høsten.
