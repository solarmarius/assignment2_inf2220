
6. januar 2000
Sylvia Brustad
Foreslår lov mot urimelig husleieøkning
Arbeiderpartiet vil gå inn for at det settes tak på hvor mye det er lov til å ta i leieøkning pr. år, gjør Sylvia Brustad rede for i denne uttalelsen fra 5. januar 2000. Hun påpeker også at årsaken til de kraftige husleieøkningene ligger i at det bygges for få rimelige og nøkterne utleieboliger i storbyene.
Mange leietakere opplevde i jula å få kraftige husleieøkninger, mange mellom 50% og opptil 160% økning! Dette fører til at mange både unge og eldre får problemer med å betale husleia, mange fikk også bare 1 mnd. betalingsfrist. En del må nå for eksempel betale mer i husleie enn de har i pensjon, dette er uhørt.
Grunnen til at dette skjer er først og fremst at det bygges for få rimelige og nøkterne utleieboliger i våre storbyer, og derfor må vi bygge mange flere. Husbanken har foreslått 20.000 utleieboliger de nærmeste 10 årene, noe jeg støtter helhjertet opp om, men i mens må vi hindre at gårdeiere kan ta så hårreisende prisøkninger som vi har sett mange eksempler på i jula.
Derfor går vi inn for at det settes tak på hvor mye det er lov å ta i leieøkning pr. år. Når en del gårdeiere ikke har magemål, må vi inn å regulere hvor mye de har lov å ta. Arbeiderpartiet og SV er enig om dette, og jeg håper også at flere partier slutter seg til. Vi håper å få behandlet denne saken så snart som mulig i Stortinget. Imens er det viktig å understreke til alle dere som har fått melding om store husleieøkninger at dere kan henvende dere til Husleienemda som kan hjelpe dere. Den er videreført også etter 1. januar.
