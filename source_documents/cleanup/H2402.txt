
Lørdag 5. mars 1994
Stortingsrepresentant Odd Holten (KrF):
INGEN LETEBORING I SKAGERAK
-Regjeringen bør snarest trekke tilbake forslaget om leteboring etter olje i Skagerak. Slik leteboring vil bety et sterkt miljøpolitisk tilbakeslag. Regjeringen må ta på alvor signalene fra Sverige og Danmark, som må være med og betale miljøregningen for slik leteboring. Det sa stortingsrepresentant Odd Holten på årsmøtet i Østfold KrF i Aremark lørdag.
-Jeg forutsetter at miljøengasjerte Arbeiderparti-representanter på Stortinget vil stemme sammen med Kristelig Folkeparti, Senterpartiet, SV og Venstre når denne saken skal behandles i Stortinget, og at det blir satt en stopper for dette forslaget, sa Odd Holten.
Han minnet om at Norges Fiskarlag, miljøorganisasjonene og en rekke kjente politikere advarer mot at det blir igangsatt leteboring i Skagerak, og at de oppfatter forslaget som hasardiøst.
-Det er stor aktivitet i Skagerak fra før, og dette er et særdeles sårbart område. Det er også en nokså trangt område, og bør ikke beslastes med denne typen aktivitet, sa Odd Holten.
Han beskrev det som litt paradoksalt at mens en miljøvernminister som tidligere har vært betraktet som litt av en "kraftsosialist" taler imot økt forbruksvekst, legger en næringsminister som tidligere har hatt litt av en miljøimage fram et forslag som en samlet miljøbevegelse advarer mot.
-Man må nesten si det som det står i Skriften: Her vet ikke den høyre hånden hva den venstre gjør, sa Odd Holten på årsmøtet til Østfold KrF i Armemark lørdag.
