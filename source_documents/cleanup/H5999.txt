
Oslo, 13. juni 2002
Kristin Clemet
Ny fagskoleutdanning
Utdannings- og forskningsdepartementet sender i dag forslag til ny lov om fagskoleutdanning på offentlig høring. Lovforslaget omfatter korte yrkesrettede utdanningstilbud på nivået over videregående opplæring. Reformen som nå foreslås vil gi fagskoleutdanningene offentlig anerkjennelse. Dermed innføres et nytt element i utdanningssystemet utover videregående skole og ved siden av universiteter og høyskoler.
"Fagskoleutdanninger fyller viktige behov inn mot arbeidslivets etterspørsel etter arbeidskraft. Vi ønsker at korte yrkesrettede utdanningstilbud av god kvalitet skal kunne få en offentlig godkjennelse. Dette vil øke statusen til disse utdanningene, og gi studentene større sikkerhet for at tilbudene holder god kvalitet når de skal gjøre sine utdanningsvalg" sier utdanningsminister Kristin Clemet.
Loven skal synliggjøre fagskoleutdanning som en selvstendig og viktig del av det norske utdanningssystemet, og som et reelt alternativ til lengre utdanninger ved universiteter og høyskoler. Både tekniske fagskoler, videreutdanninger for helse- og sosialpersonell samt ulike private utdanningstilbud, for eksempel innenfor IKT, markedsføring, administrasjon og reiseliv, vil omfattes av loven. Fagskoleutdanning er utdanningstilbud som bygger på videregående opplæring eller tilsvarende realkompetanse. Opplæringen må minimum strekke ser over et halvt år og maksimum over to år på heltid. I St. meld. nr. 20 (2000 ­2001) Om korte yrkesrettede utdanninger etter videregående opplæring gikk foregående regjering ikke inn for at fagskoleutdanningeneskulle samordnes under en egen lov. Den sittende regjering ser det imidlertid helt nødvendig å gjennomføre en reform også for disse utdanningsløpene
I lovforslaget legges det opp til at det nyopprettede uavhengige Nasjonalt organ for kvalitet i utdanningen (NOKU) skal foreta godkjenning av fagskoleutdanning.
Fylkeskommunene er i dag lovpålagt å gi tilbud om teknisk fagskole. Av de utdanningene som loven vil omfatte, er det kun teknisk fagskole som i dag har offentlig fullfinansiering. Lovutkastet innebærer at fylkeskommunenes plikt til å tilby teknisk fagskole vil falle bort, og at midlene som i dag benyttes til teknisk fagskole i rammeoverføringen vil bli trukket ut. Disse midlene vil bli benyttet til å etablere et statlig tilskuddsordning som skal kanaliseres tilbake til de fylkeskommunene som tilbyr teknisk fagskole, etter en modell basert på antall studenter.
Ved at fagskoleutdanningene blir en formalisert del av utdanningssystemet legger man opp til en modell som også finnes i en rekke andre OECD-land.
