
Dato: 11.05.2004
- Frykter økte helsekøer
- Regjeringen synes tydeligvis det er helt greit at masse mennesker skal fortsette å stå i de uverdige sykehuskøene. Det sier FrPs finanspolitiske talsmann Siv Jensen til regjeringens forslag til revidert nasjonalbudsjett som ikke inneholder særlig styrking av budsjettene til landets sykehus.
Jensen er heller ikke spesielt fornøyd med at Regjeringen nok en gang forsøker å øke enkelte egenandeler i helsevesenet samt foreslår å redusere bevilgninger til riksveier og å øke bevilgningene til landets asylmottak med vel 200 millioner kroner.
- Det kan virke som om Regjeringen bevisst legger opp til en politikk der det er syke og vanskeligstilte som skal betale for Regjeringens ulike satsinger på andre områder, sier Jensen, som minner om at statsminister Bondevik for bare kort tid tilbake selv varslet at Regjeringen i tiden som kommer vil øke midlene til statlig tvungen U-hjelp. Det er dessuten svært skuffende at Regjeringen fortsatt ikke ønsker å ta et krafttak for å bekjempe kriminaliteten i samfunnet, og således står budsjettfremlegget i grell kontrast til hva som ble uttrykt på Høyres landsmøte i helgen.
Provokasjon mot bilistene
- Forslaget til revidert nasjonalbudsjett kan ellers vanskelig oppfattes som noe annet enn en ren provokasjon mot landets bilister som i år vil betale inn mer i bilrealterte avgifter enn noensinne mens Regjeringen altså er frekk nok til å foreslå reduksjoner i veibevilgningene!
Aps budsjettansvar
- Det fremlagte forslaget til budsjett viser dessuten de reelle konsekvensene av Regjeringens budsjettforlik med Ap - , og Ap må derfor ta sin del av ansvaret for at budsjettfremlegget ikke løser våre utfordringer på sentrale samfunnsområder. Jensen legger avslutningsvis til at hun deler Regjeringens bekymringer for de stadig økte trygdeutbetalingene men registrerer at dette i vesentlig grad skyldes at Regjeringen ikke evner å komme med tiltak for å bringe sykefraværet nedover.
