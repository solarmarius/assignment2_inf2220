
6. april 2001
Fra stortingsrepresentant Are Næss
Pasientene vil tape på sykehusreformen
Pasientene vil være taperne hvis Tore Tønnes sykehusreform blir gjennomført. De vil få sykehus som er fjernstyrt av departementet gjennom foretaksstyrer som ikke er politisk ansvarlige overfor befolkningen i området. Jeg frykter dette vil føre til sentralisering og byråkratisering, sier KrFs helsepolitiske talsmann Are Næss.
Kristelig Folkeparti vil bygge på de gode resultater som er oppnådd i det politiske og faglige samarbeid i helseregionene. Vi vil ikke kaste vrak på dette til fordel for fjernstyring fra Sosial- og helsedepartementet. Pasientene er tjent med et helsevesen der beslutningstakerne har nærhet til og ansvar overfor brukerne. Her svikter Tønnes modell klart.
Stortinget vil få ca. 4 uker til å behandle helseminister Tore Tønnes lovforslag om statlig eierskap av spesialhelsetjenesten. Det er altfor kort tid for en komplisert sak av så stor betydning og med så mange problemstillinger.
Kristelig Folkeparti vil foreslå at saken utsettes til høsten, slik at den kan få en forsvarlig behandling i Stortinget.
Den som ønsker skremmende lesning, trenger ikke kjøpe påskekrim. De kan bare lese dette lovforslaget.
