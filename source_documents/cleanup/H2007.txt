
Onsdag 22. oktober 1992
Misjonærutvisning i Spørretimen:
EØS SIKRER EUROPEISKE MISJONSARBEIDERE OPPHOLDSTILLATELSE I NORGE
Når EØS-avtalen trer i kraft 1. januar 1993, vil Statens Utlendingsdirektorat ikke ha anledning til å utvise europeiske misjonsarbeidere som ellers er sikret arbeid og opphold, selv om de har vært i Norge i mer enn to år. Dette opplyste justisminister Grethe Faremo i Stortingets spørretime onsdag. Hun svarte på et spørsmål fra John S. Tveit (KrF, Rogaland), som hadde tatt opp saken på bakgrunn av at en britisk statsborger som arbeider i Finnmark for Evangelisk Barnemisjon er nektet fortsatt opphold i Norge.
Den konkrete saken som dannet bakgrunnen for Tveits spørsmål er for tiden til behandling i justisdepartementet som klagesak, og statsråden forsøkte først å avvise hele spørsmålet med en henvisning til dette. Tveit minnet om at hans spørsmål hadde en generell form, og spurte om det ikke var forskriftene til Fremmedloven som var "problemet", og ikke lovens tekst. Statsråd Grethe Faremo svarte med å referere forskriftene.
-Jeg må be statsråden bekrefte at det er regelverket til loven som er til hinder for at denne misjonæren og andre i samme situasjon ikke får opphold i Norge over to år, og jeg vil samtidig be henne svare på om slike saker vil bli aktuelle når EØS-avtalen er trådt i kraft, sa John S. Tveit i sitt andre oppfølgingsspørsmål.
Grethe Faremo bekreftet at med EØS-avtalen i funksjon vil europeiske misjons-arbeidere være sikret oppholdstillatelse i Norge, og lovte å ta de synspunkter Tveit hadde lagt fram med i den videre behandling av saken.
-Jeg tar for gitt at den engelske medarbeideren i Evangelisk Barnemisjon får bli i Norge ut året etter dette. En utvisning for noen uker vil være rent anstaltmakeri, sier stortingsrepresentant John S. Tveit i en kommenar.
