
Troms SV
Fylkesprogram 2003 - 2007
Sosialistisk Venstreparti arbeider for et solidarisk samfunn bygd på folkestyre, rettferdig fordeling og likeverdige levekår for alle mennesker. Vi arbeider for økologisk balanse i produksjon og forbruk nasjonalt og globalt, og for utjamning i og mellom rike og fattige land.
Det viktigste for SV i Troms de neste fire årene er:
Å sørge for at alle som bor i Troms har et arbeid å gå til der de bor
Å styrke kulturen i fylket slik at vi får et meningsfullt og godt liv
At de videregående skolene skal gi ungdommen ei god utdanning
· Troms er sammen med resten av Nord-Norge et ressursrikt område. Utnyttinga av ressursene må skje ut fra hva som er økologisk og miljømessig forsvarlig. Naturrikdommene skal styrke den desentraliserte bosettinga samtidig som det skal være et viktig bidrag for å tilfredsstille de ressursbehov som finnes både nasjonalt og internasjonalt. En politikk bygd på disse prinsippene er klart uforenelig med norsk medlemskap i EU og med EØS-avtalen.
I et fylke som Troms må det regionalt samarbeid til dersom folks velferd skal være best mulig sikret. For SV er det viktig at dette samarbeidet skjer i organer som er underlagt folkevalgt kontroll.
Troms Sv ønsker derfor et tettere regionalt samarbeid mellom de tre nordnorske fylkene, og åpner for å se på om dagens fylkesgrenser er hensiktsmessige. SV vil konsekvent kjempe for å beholde et regionalt folkevalgt ledd mellom staten og kommunene.
Troms SV vil arbeide for:
Økt overføring av ressurser og makt fra staten til fylkeskommunen og kommuner.
At ansvaret for riksveger overføres fra stat til fylker. Med ansvaret må det også følge penger.
Utforming av en fylkeskommunal miljø- og ressurspolitikk.
At kommunesammenslåinger ikke foretas uten at befolkningen i kommunene sjøl ønsker det.
Ei fortsatt differensiert arbeidsgiveravgift.
Fortsatt aktiv deltaking i Barentssamarbeidet og vil utnytte andre organisasjoner Troms fylkeskommune er med i ennå bedre til beste for innbyggerne.
· Kultur
Kultur er en del av dagliglivet for oss alle enten vi bor i byen eller på bygda. Kultur skaper engasjement og glede og bidrar til kontakt og fellesskap mellom mange ulike grupper i samfunnet. For å styrke de positive kreftene i ungdomsmiljøene er det viktig at barn og unge får muligheter til å aktivisere seg. Stadig flere mennesker er opptatt av gode kulturtilbud og vektlegger dette når de skal velge bosted og oppvekstmiljø for seg og sine barn. Satsing på kultur blir derfor viktig for lokalsamfunn som ønsker å tiltrekke seg og beholde unge mennesker. Kultur er også næringsutvikling som skaper arbeidsplasser og bidrar til økt aktivitet også i det øvrige næringsliv.
Troms SV vil arbeide for å:
Øke fylkets bevilgninger til kultur.
Bruke kultur aktivt mot fremmedfrykt og rasisme.
Støtte opp om Festspillene i Nord-Norge, Riddu Riddu og andre arrangement
Støtte arbeidet med å etablere et nasjonalt kvenkultursenter i Nordreisa
Støtte arbeidet med å videreutvikle Aja - det nasjonale sjøsamiske senteret i Manndalen i Gaivuotna-Kåfjord, og bistå i utviklinga av Vardubaiki språk og kultursenter i Skånland/Evenes.
Øke satsingen på bibliotekene i fylket
Yte tilskudd til idretten i Troms, spesielt rettet mot barn og unge.
· Ei utdanning for framtida
Troms SVs mål er å sikre alle i Troms lik rett til utdanning. Satsing på kunnskap og kompetanse er en hovedstrategi for å fremme utvikling i fylket. Store endringer og utfordringer i arbeidslivet stiller store og endrede krav til elevenes kompetanse og allsidighet, og de videregående skolene må settes i stand til å møte disse nye utfordringene. Troms SV har som mål at vi skal ha den beste videregående opplæring i landet. I fylket har vi flere høgskoler og et universitet. Fylkeskommunene må samarbeide med,og støtte opp om disse institusjonene. Kompetansen i disse institusjonene må utnyttes best mulig for de videregående skolene og for næringsutvikling i fylket.
Troms SV vil arbeide for:
At alle skal kunne gå på den nærmeste videregående skole som har den linje som søkes, uavhengig av fylkesgrenser.
At elever som har behov for spesielt tilrettelagt undervisning skal ha rett til å velge den videreutdanninga de selv ønsker.
Prioritere fiskeriutdanning og landsbruksutdanning ved de videregående skolene i distriktene i Troms
At det ved større fylkeskommunale anbud bør telle med at bedriften har lærlingplasser
At Troms fylkeskommune skal bidra til å fremme høyere utdanning i Troms
Et helhetlig tilbud i alle skoleregionene. Samtidig vil vi arbeide for at det innføres en statlig tilleggsfinansiering for videregående skoler som sikrer et desentralisert videregående tilbud i de områder som ikke har elevgrunnlag nok til å fylle opp klassene/gruppene.
Styrke voksenopplæringa i fylket og gå i mot privatisering av dette tilbudet.
At de videregående skolene får nok ressurser, og oppmuntring, til å drive med ulike forsøk. Herunder økt satsing på elevdemokrati.
· Regional utvikling
For å opprettholde bosetting i distriktene er det viktig å opprettholde og etablere arbeidsplasser med lokal forankring. SV vil arbeide for at fylkeskommunen blir en pådriver og tilrettelegger for næringsutvikling i fylket gjennom å bidra til kompetanse, forskning, god infrastruktur og kapitaltilgang.
En hovedoppgave for fylkeskommunen framover blir å være en "regional utviklingsaktør". Det skal inngås forskjellige samarbeidsavtaler for å skape utvikling. Fylkeskommunens viktigste samarbeidspartner vil være kommunene. Troms fylkeskommune må derfor arbeide politisk for bedre økonomi i kommunene slik at disse har mulighet til å delta i dette samarbeidet.
Troms SV vil videre arbeide for:
Å beholde det offentlige eierskapet i kraftselskapene i fylket.
At Stortinget styrker de kommunale næringsfondene
Romslige finansieringsmuligheter for vanlig industri og næringsvirksomhet.
En satsing på bedrifter og næringsvirksomhet som spesielt fokuserer på miljø. Gode miljøbedrifter vil være et viktig grunnlag for all type næringsvirksomhet.
En gjennomgang av virkemiddelapparatet i Nord-Norge. Virksomheten må regionaliseres slik at de etablerte fagmiljø i landsdelen får et hovedansvar for innsatsen i nord.
At finansieringsordningene for nyskapingsbedrifter bedres og utvikles.
· Samferdsel
Ei spredt bosetting og et levedyktig næringsliv er avhengig av gode kommunikasjoner.
Troms SV vil prioritere:
Utbygging som gjør vegene bedre og tryggere. Det betyr rassikring, fast dekke, høyere akseltrykk, og bygging av flere gang- og sykkelstier.
At det blir bygd tilstrekkelig med høykapasitets datalinjer i hele fylket
Å fjerne årsavgifta på bil i Nord-Norge
Fortsatt styrking av kollektivtilbudene, ved å gi mulighet for bedre regularitet og lavere priser.
At fraktutjevning på drivstoff gjeninnføres.
Å bygge jernbane som knytter Tromsø til Ofotbanen.
Å arbeide for ei nasjonalhavn i Tromsø.
· Nyskaping og kompetanse
SVs politikk for utvikling av nye kompetansebaserte bedrifter tar utgangspunkt i de miljø og nettverk og den kunnskap som alt finnes i landsdelen. Miljøene rundt Universitetet i Tromsø og høyskolene i Tromsø og Harstad har allerede skapt interessante høyteknologiske bedrifter, blant annet innafor IT og bioteknologi. Her må fylkeskommunen være en aktør for å legge til rette for at slike bedrifter har vekstmuligheter i Troms fylke.
En grunnleggende forutsetning for slike bedrifter er bredbånd, både i fylket og som kanal til resten av verden. Troms SV vil, for å styrke Nordkalottsamarbeidet og for å gjøre Nord-Norge mindre sårbar for brudd på datanettet jobbe for bredbåndstilknytning til Europa via Mounio i Finland og Kiruna i Sverige.
Troms SV vil støtte opp om det nystartetede prosjektet for snøforskning, samt jobbe for værradarer i nordområdene. En videre utvikling og oppbygging av telemedisin vil også være et felt hvor fylkeskommunen må være en støttespiller.
Troms SV vil arbeide for:
At kompetansebedrifter legges utenfor indre Oslofjord.
At fylkeskommunen blir en aktiv deltaker i etablering av kompetansebedrifter i fylket
En satsing på bedrifter som har nyskaping for øyet, og som utvikler produkter og tjenester med ny teknologi og kompetanse som basis
· Landbruk
Landbruket i Troms er en viktig bidragsyter til sysselsetting og derved bosetting. Landsdelen kan produsere rein mat ved lite bruk av plantevernmidler og medisiner.
Troms SV vil arbeide for å:
Gjøre landsdelen mest mulig selvforsynt med landbruksprodukter.
Opprettholde og skape nye arbeidsplasser i landbruket, og derved styrke bosettingsmønstret.
Utnytte det lokale ressursgrunnlaget i jord, skog og utmark best mulig ut fra hensynet til miljø, økologi og langsiktig ressursforvaltning.
Ivareta kulturlandskap og landbrukstradisjoner i landsdelen.
Sikre en levedyktig og balansert rovdyrforvaltning og eksistensgrunnlaget for sau-, geit-, og reindrift
Øke rekrutteringa av ungdom til landbruket.
· Fiskeri og oppdrett
Fiskerinæringa sliter med store problemer. Oppdrettsnæringa, industrien og flåten opplever at det blir vanskeligere og vanskeligere å få endene til å møtes. SV er opptatt av å gi alle deler av fiskerinæringa gode rammebetingelser slik at kystens folk kan tjene godt på å levere høykvalitetsmat til verden også i framtida. Vi vil også være kritiske mot direktiv som kommer fra EU gjennom EØS og som pålegger næringa store kostnader uten nevneverdig nytte.
Troms SV vil arbeide for:
Mer stabile leveranser av høykvalitets fisk
Omstillingsdyktige bedrifter gjennom å sikre kapitaltilgang for næringa uten at gjeldsbelastningen øker.
Å bygge arenaer der industrien kan samarbeide om logistikk og salg. Spesielt er det viktig å skape samarbeid slik at ferskfisk kan fraktes til markedet på en effektiv måte.
Holde oppe et desentralisert nett av fiskemottak og industri.
Samarbeid mellom fiskere og industri for å utvikle kvalitet og kvalitetsarbeid.
Arbeide for at det satses mer på markedsføring og at det er den varen som markedet etterspør som tilbys. Dette betyr satsing på fersk vare og en logistikk som gjør dette mulig.
Å unngå omsettelige kvoter i fiskeriene, og for et bærekraftig kystnært fiske.
Gode og sikre fiskerihavner, og fortsatt satse på gode regionhavner
· Reiseliv og turisme
Reiseliv og turisme er ei viktig næring for Troms og Nord-Norge. Den skaper sysselsetting og inntekter. Troms kan sammen med landsdelen tilby spennende opplevelser, storslagen natur og levedyktig kultur.
For å hente ut større verdiskapning vil Troms SV arbeide for:
At fylket støtter opp om næringas markedsføringsarbeid.
Kompetanseheving i form av utdanningstilbud innen turisme og reiseliv.
Sterkere samarbeide mellom kulturaktører og reiselivsnæringa.
· Minoritetspolitikk
Det samiske folk er som urfolk i en særstilling i Norge. Dette er blant annet nedfelt i den norske Grunnloven og har ført til opprettelsen av Sametinget. I Troms er også kvenene en viktig minoritet med røtter i landsdelen flere hundre år tilbake og med bånd til vårt naboland Finland. I nyere tid har også flyktninger og innvandrere fra andre land bosatt seg i Troms.
Troms SV vil:
Ivareta samenes rettigheter til land og vann i Troms ut i fra ILO-konvensjon nr 169.
At samene og de andre urfolkene i Barentsregionen gis representasjon i Barentsrådet.
Opprettholde og styrke tilbudet i finsk ved Nordreisa videregående skole, og eventuelt etablere det ved andre videregående skoler.
At fylkeskommunen følger opp sin antirasistiske politikk fra vedtaket i mars 1996, samt fortsetter å legge vekt på samarbeidet med innvandrerorganisasjonene.
Utvide det samiske forvaltningsområdet der en stor del av folket er samer.
Arbeide for økte bevilgninger til tospråklig praksis i kommuner og fylkeskommuner.
Arbeide for å videreføre og utvikle den samarbeidsavtalen som er inngått mellom Troms fylkeskommune og Sametinget
Arbeide for å gjeninnføre norskopplæringa for voksne asylsøkere i mottakene.
· Miljøpolitikk
I Troms sliter vi med stadig voksende klimagassutslipp, forurensa havner, mindre uberørt natur og nærhet til store miljøproblemer på Kolahalvøya. Vi ser også store framtidige konflikter mellom bruk og vern av kystsonen. Ikke alle disse problemene kan løses i fylket, men SV mener at fylket kan bidra til å løse mange av dem. Miljøproblemene vil, om de ikke blir løst, minske mulighetene våre til å leve og arbeide i Troms
Troms SV vil arbeide for:
At alle fylkets bygg skal drives så energiøkonomisk som mulig
Utbygging av miljøvennlige energikilder.
Å prioritere kystfiske framfor trålfiske
Å bidra til en god kollektivtrafikk
Å få renset opp i havnene i fylket.
Å følge opp fylkets klimaplan
En styrket kystberedskap i landsdelen
· Helse
Staten har overtatt sykehusene, spesialisthelsetjenesten, barne- og familievernet og rusomsorgen. Fylkeskommunen vil likevel følge med i tilbudene staten gir og være på offensiven i forhold til kvaliteten på tilbudene som gis til befolkningen i Troms. Fylket har fremdels ansvaret for tannhelsetjenesten.
Troms SV vil arbeide for:
Å opprettholde og forbedre helsetilbudet fra Helse Nord, særlig fødeavdelingene og akuttberedskapen. Nedlegging eller sommerstenging av fødestuer er uakseptabelt.
Å videreutvikle tilbudet ved sykestuene
En desentralisert og god tannhelsetjeneste og videreutvikle samarbeidet med den nye tannlegeutdanninga ved Universitetet i Tromsø
At fylket skal være ei vaktbikkje overfor Helse Nord slik at tilbudet til innbyggerne i Troms blir stadig bedre.
Å styrke rusomsorgen i fylket.
Å få i stand et behandlingstilbud for spilleavhengige i fylket
Å styrke krisesentrene og Støttesentret mot Incest.
·
