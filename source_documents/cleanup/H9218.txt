
13.05.2005
Jørund Leknes (SV), medlem av energi- og miljøkomiteen
- Regjeringa står i veien for miljøteknologi
SV kritiserer regjeringa for nok en gang å være passive i forhold til å få på plass miljøteknologi i Nordsjøen. Slik teknologi vil sørge for å pumpe klimagasser fra oljeutvinningen tilbake til hulrommene under havbunnen.
- Miljøteknologi er et columbi egg som regjeringen er i ferd med å knuse. På denne måten kan vi redusere klimagassutslippene og samtidig øke utvinningsgraden i Nordsjøen verd mangfoldige milliarder, sier Jørund Leknes (SV), medlem av energi- og miljøkomiteen på Stortinget
Regjeringen selv konkluderer i budsjettet at CO2-injeksjon er teknisk mulig og at det er et stort teknisk potensial for økt oljeutvinning. Problemet er at for å investere i CO2-injeksjon trengs det statlige grep. Det er nødvendig både å få på plass infrastruktur og tilrettelegge rammebetingelsene slik at dette blir kommersielt attraktivt for lisenseierne. Regjeringen har nok en gang skjøvet dette foran seg og omtaler ikke engang mulige tiltak og endringer.
- Det britiske oljeselskapet BP har besluttet å benytte CO2-injeksjon på britisk sokkel. Jeg etterlyser det samme i Norge. Det begynner å bli knapt med tid før slike prosjekter må besluttes, for eksempel på Gullfaks. Vi risikerer å tape mulighetene for alltid og at feltene stenges halvtomme. Dagens regjering står i veien for ny miljøteknologi, avslutter Leknes.
