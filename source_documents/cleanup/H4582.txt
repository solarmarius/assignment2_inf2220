
10. august 1999
Ap
Allmennhetens rett til jakt og fiske
Arbeiderpartiet vil innløse alle særrettigheter til fiske og private vann, i statsalmenningen i Sør-Norge. Om nødvendig vil Arbeiderpartiet endre fjelloven med en bedre hjemmel for å innløse slike rettigheter og vann, så alle kan få like rettigheter. Videre ønsker Ap å åpne for mer stangfiske for allmennheten, samt at grunneiere pålegges å ha driftsplan med åpent salg av jaktkort.
1. FISKERETTIGHETER PÅ STATSGRUNN
Statskog er Norges største grunneier med en samlet forvaltning på ca 1/3 av Norges areal.
Av dette utgjør statsallmenningen en vesentlig del. Her er det lagt til rette for allmennheten med salg av fiskekort til alle. Likevel er det i statsallmenningene i Sør-Norge en rekke vann hvor det er private eiere og særrettigheter til fiske. Et eksempel på dette, er statsallmenningen i Ringebu, hvor hele 7 vann er private eller særrettsvann. Dette utgjør omtrent halvparten av vannarealet i allmenningen og dermed av fiskemulighetene. Vår regjering fremmet en kongelig resolusjon om innløsing av alle særrettsvann på statsallmenningen i 1981, med hjemmel i fjellovens § 32. Dette fikk bred støtte, blant av annet Norges Jeger- og fisker-forbund. Men noe av det første Willoch-regjeringen gjorde etter valget i -81, var å omgjøre dette vedtaket. Saken ville fått stor betydning for lignende tilfeller i de store allmennings-fylkene som Oppland, Hedmark, Buskerud, Nord- og Sør-Trøndelag, Møre og Romsdal, Sogn og Fjordane og Hordaland.
Vårt forslag:
Vi ønsker å innløse alle særrettigheter til fiske og private vann i statsallmenningen i Sør-Norge. Om nødvendig vil vi endre fjelloven med en bedre hjemmel for å innløse slike rettigheter og vann, så alle kan få like rettigheter og forvaltningen legges under fjell-styrene.
1. ADGANG TIL FISKE FOR ALLMENNHETEN
Det største antall fiskevann eies av private grunneiere. I dag kan store fiskevann leies ut og forbeholdes personer som betaler store summer for å holde andre borte. Noen ganger selges det et eksklusivt antall fiskekort for noen få. Når om lag totredjedeler av arealene i Norge er private, mener vi at det også må legges bedre til rette for allmennheten for jaktutøvelse. Vi ser en utvikling i retning av at natur- og friluftsopplevelser blir profitt- og spekulasjons-objekter. Dette vil vi advare sterkt mot.
Vårt forslag:
I alle fiskevann i Norge hvor det drives fiske, skal alle grunneiere/rettighetshavere ha pålegg om at det skal åpnes for stangfiske for allmennheten, også i vann som ellers leies bort til enkeltpersoner for lengre tid. Vi vil foreslå endringer i Innlandsfiskeloven i tråd med dette. Vi vil også endre Viltloven, slik at grunneiere pålegges å ha driftsplan med åpent salg av jaktkort.
1. PRISUTVIKLINGEN PÅ JAKT OG FISKE
Det skjer en utvikling innen prisene på jakt og fiske i Norge som nærmer seg, og i mange tilfeller har passert - grensen til ren profitthøsting på våre felles naturgoder. Vi ser en tendens til at prisene skrus opp, slik at mange mennesker får dårligere muligheter til denne type natur- og friluftsopplevelser. Dette er en samfunnsutvikling vi vil motvirke. Vi vil derfor innføre reguleringsmekanismer, slik at prisene på jakt- og fiskekort kan holdes på et allment akseptert nivå i forhold til tilbudet. Dette må også gjelde storviltjakt, hvor rammepriser for kjøttprisen kan fastsettes som på statsgrunn. Vi vil ta rimelig hensyn til at kvaliteten og omfanget av de forskjellige tilbud kan variere.
Vårt forslag:
Direktoratet for naturforvaltning må få hjemler til å fastsette rammepriser og maksimalpriser for jakt- og fiskekort for hele landet. Et slikt prissystem bør bestå av en grunnpris lik for alle, samt en del faktorer som ivaretar hensynet til kvaliteten på tilbudet. Vilt- og innlandsfiskeloven må endres slik at det blir hjemler for en slik styring til fordel for allmennheten.
