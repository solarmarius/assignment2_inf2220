
29.05.02
Vegard Martinsen, (DLF)
"Ja til mer kriminalitet!"
Man skulle tro at dette var slagordet våre etablerte politikere følger. Det siste utspill i politikernes kamp for å bedre de kriminelles arbeidsbetingelser er justisminister Dørums forslag om at vitner ikke skal være forpliktet til å legge frem det de vet i en rettssak.
Det bør være slik at vitner kan pålegges å fortelle det han eller hun vet om en forbrytelse. Justisministeren ønsker nå at politiet ikke skal ha denne muligheten til å avhøre vitner, dvs. han ønsker at det skal være opp til vitnet selv å avgjøre om han eller hun ønsker å fortelle det han eller hun vet om saken.
I en rettssak er det selvsagt viktig å få en rettferdig dom, og jo flere opplysninger som legges frem under rettsforhandlingene, jo større er sannsynlighten for å få en rettferdig dom. Opplysninger som legges frem kan ikke bare hjelpe til med å dømme skyldige, men også til å frikjenne uskyldige. Det å nekte å forklare seg er å hjelpe kriminelle, og dette har man ingen rett til.
Grunnen til at enkelte ønsker å oppheve det som kalles vitneplikten, er at vitner, etter at den dømte har sonet dommen, kan bli utsatt for trusler og det som verre er fra kriminelle. Men løsningen på dette problemet er å sette de kriminelle i fengsel i lang tid. Idag er straffene så korte at tyver og overfallsmenn ofte slipper ut igjen etter noen måneder, men hvis de kriminelle hadde blitt dømt til å sitte inne i en god del år, ville problemene med trusler etc. mot vitner falle helt bort.
Den eneste måten å redusere kriminaliteten på er å lære opp barn til å respektere andres liv og eiendom. De som ikke lærer dette som barn, og som når de er voksne begår forbrytelser, må sperres inne. Politikerne vegrer seg mot dette, som virkelig er den eneste løsningen, og det er intet annet enn kriminelt at politikerne lar denne typen mennesker gå løse slik at de kan terrorisere fredelige mennesker.
