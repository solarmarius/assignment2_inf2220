
28.03.03
Stortingsrepresentantene Inger S. Enger og Jorunn Ringstad (Sp)
Foreslår økt bruk av geografiske førerkort
Flere eldre bilførere som står i fare for å måtte innlevere førerkortet, må få tilbud om å gå over til førerkort med geografisk begrensning. Dette foreslår de to Senterpartirepresentantene Inger S. Enger og Jorunn Ringstad i et privat forslag til Stortinget.
Selv om en del eldre ikke lenger mestrer å kjøre på motorveg i høy hastighet, eller i komplisert og ukjent bytrafikk, kan mange av disse bilførerne fortsatt ha gode nok kjøreferdigheter til å dra til butikken og ellers omkring i sitt kjente lokalmiljø. Økt bruk av førerkort med geografisk begrensning vil derfor bidra til at eldre kan få beholde mobiliteten lengst mulig. Det betyr mye for livskvaliteten.
Førerkortforskriften åpner allerede for denne typen førerkort. Inger S. Enger og Jorunn Ringstad ber om at praktiseringen av regelverket blir endra, slik at flere kan dra nytte av ordningen. Spørsmålet om å ha sertifikat er ikke et enten eller. Det må finnes mellomløsninger for dem som står i fare for å miste ordinært førerkort, men som fortsatt mestrer det lokale trafikkbildet på en tilfredsstillende måte, sier de to forslagsstillerne.
Forslaget har fått støtte av Leif N. Olsen, tidligere sjef for Utrykningspolitiet, nå administrerende direktør i Autoriserte Trafikkskolers Landsforbund, som i en kronikk i Nationen uttaler: Totalt sett vil en ordning med stedsbegrenset førerkort kunne føre til bedring av trafikksikkerheten ved at legen har et alternativ som er langt lettere å ty til enn å miste førerkortet, og vedkommende ville kunne få et tilbud han vil kunne leve med.
