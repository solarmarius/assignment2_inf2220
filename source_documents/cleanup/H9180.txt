
Dato: 27. april 2005
FrPs stortingsgruppe, parlamentarisk leder Carl I. Hagen
FrP reiser med Hurtigruta
FrPs stortingsgruppe reiser 5. til 8. mai på avslutningstur med Hurtigruta. Turen markerer slutten på stortingsperioden samtidig som den skal brukes for å gi deltakerne verdifull innsikt i situasjonen i nordområdene.
FrPs stortingsgruppe har i år valgt å kombinere den 4-årige avslutningen med et faglig seminar om bord på Hurtigruta fra Tromsø til Kirkenes. På turen reiser partiets stortingsrepresentanter, gruppens sekretariat samt ledsagere.
Turen som avsluttes med overnatting i Kirkenes siste natten, skal gi gruppens medlemmer verdifull innsikt i problematikken i forhold til nordområdene. De tre dagene om bord på Hurtigruta blir ved fylt med flere foredrag om situasjonen i Nord-Norge. Blant annet av Eksportutvalget for fisk, Europaprogrammet og Barentssekretariatet.
Carl I. Hagen sier han også legger vekt på at gruppen som en god arbeidsgiver legger til rette for et godt arbeidsmiljø. - Å møtes i uformelle omgivelser er viktig. Samtidig skal vi huske at for mange er dette en av de få gangene de kan bli kjent med sine ektefellers kolleger. Vi har også valgt å reise med Hurtigruta fordi vi ønsker å prioritere Norge i gruppens reiser.
Alle partigruppene på Stortinget mottar et årlig tilskudd pr. stortingsrepresentant for å dekke gruppens totale kostnader. FrP har hvert år gått med solide overskudd fordi gruppen klarer seg med et lavere antall ansatte enn det som er vanlig. Ved sist måling var det under 1 % sykefravær blant stortingsgruppens ansatte. Se våre websider www.frp.no  for hele programmet for turen.
