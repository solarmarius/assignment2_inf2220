
13.11.2003
ARBEIDERPARTIETS STORTINGSGRUPPE
Arbeiderpartiets alternative statsbudsjett for 2004: Et budsjett for arbeid, skole og helse
Arbeiderpartiet foreslår i alternativt budsjett å omdisponere om lag 10,5 milliarder kr. for å øke innsatsen mot arbeidsledigheten og for å styrke skole- og helsetilbudene.
Om lag fem milliarder kroner mer til tiltak for å sikre arbeid til alle
I en situasjon med høy ledighet mener Arbeiderpartiet den viktigste oppgaven er å sørge for at alle som ønsker det, skal få jobb. Arbeiderpartiet vil bruke nesten fem milliarder kroner mer enn regjeringen til å redusere arbeidsledigheten:
- Arbeiderpartiet vil bruke om lag 1,1 milliard kroner til tiltak for å skape nye og sikre eksisterende arbeidsplasser gjennom økt satsing på innovasjon og nyskaping i mange bransjer, blant annet gjennom SND.
- Arbeiderpartiet vil bruke 2,7 milliarder kroner til en aktiv arbeidsmarkedspolitikk. Vi vil fordoble antall arbeidsmarkedstiltak fra 12 000 plasser til 24 000 plasser. Vi foreslår også å reversere regjeringens kutt i dagpengeordningen til arbeidsledige. Vi sier nei til regjeringens innstramminger i permitteringsordningen.
- Arbeiderpartiet vil bruke nesten en milliard kroner til samferdsel for blant annet å bedre fremkommeligheten for bedriftene.
Arbeiderpartiets samlede økonomiske opplegg for 2004 er beregnet til å skape sysselsetting til om lag 24 000 personer.
3,5 milliarder kroner mer til skole og omsorg i kommunene
Svært mange kommuner har en vanskelig økonomisk situasjon. Arbeiderpartiet mener det er tvingende nødvendig å styrke kommuneøkonomien for å unngå kutt i viktige velferdstilbud som pleie og omsorg, skole og SFO. Arbeiderpartiet foreslår å øke kommunenes frie inntekter med til sammen om lag 3,5 milliarder kr. utover regjeringens forslag. Av dette foreslår Arbeiderpartiet å bruke 400 mill. kr. til å utvide undervisningstiden i småskolen (1. til 4. klasse) med tre timer per uke fra høsten 2004.
1,4 milliarder kroner mer til sykehus og uendret egenandelstak i frikortordningen
Arbeiderpartiet foreslår at det bevilges en milliard kroner ekstra til helseforetakene i 2004 for å styrke sykehustilbudet. Arbeiderpartiet går i tillegg mot regjeringens forslag om å heve utgiftstaket i folketrygdens frikortordning fra 1 350 til 2 500 kr.
