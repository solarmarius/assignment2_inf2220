
4. mai 2002
Stopp utslepp av ureina borevatn i havet
Kristeleg Folkepartis sentralstyre ber regjeringa forsere arbeidet med å hindre utslepp av kjemikalier og oljerestar til havet.
I samband med oljeutvinning vert det sleppt ut store mengder borevatn som inneheld alkylerte fenol. Dei siste 30 åra har det vore sleppt ut 300 mill. tonn, og utsleppa aukar. Det er stor fare for at alkyfenol kan påverke reproduksjon og utvikling hos fisk. Kristeleg Folkeparti meiner dette er svært alvorleg og at "føre-var"-prinsippet må leggast til grunn i saker som dette.
Sentralstyret har merka seg at Olje- og energidepartementet har satt igang eit forskningsprosjekt, der petroleumsverksemda sine langsiktige verknader på havmiljøet vert undersøkt. - Både teknologisk og økonomisk er det grunn til å sette strenge krav til utslepp av produsert vatn, og gjennomføre nullutslepp på nye felt. Prognosane tilseier at utslepp av produsert vatn på norsk sokkel vil auke i åra framover. Derfor ber sentralstyret regjeringa om å forsere arbeidet med å hindre utslepp av kjemikalier og oljerestar til havet.
