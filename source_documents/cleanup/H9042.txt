
15.2.2005
Hildur Larsen, førstekandidat for Kystpartiet, Hordaland
Vi må styrke psykiatrien!
I går var det store oppslag i media, igjen. En 11 - års gammel gutt med store psykiske problemer ble avspist med valium over helgen etter lang dags ferd mellom de ulike hjelpeinstansene. Grunn. Psykiatrisk ungdomsavdeling er ikke åpen i helga. Det er en skandale.
Dette føyer seg fint inn i rekken av mange andre og lignende saker. Antall psykisk syke barn og unge er doblet de siste årene, selvmordstatistikkene blant barn og unge er økende, drap begått av psykisk syke har økt kraftig. Mange av disse drapsmenn og kvinner har vært innom hjelpeapparatet og enten fått utilstrekkelig hjelp eller blitt avvist.
Hvor lenge har styrende myndigheter tenkt å se på denne statistikken før de tar psykiatrien på alvor?
Ansgar Gabrielsen var raskt på banen og sa at nå var han lei av å se på denne situasjonen, så nå skulle dette gripes fatt i. Flott! Men dette har vi hørt før. Gjennomgangstonen i Bondevik 2 - regjeringen er styrking. Vi har styrka psykiatrien, vi har styrka rusvern, vi har styrka politiet.
Med denne stadige styrkingen må en jo spørre seg hvorfor vi til stadighet opplever disse tragiske situasjonene?
Kystpartiet mener at dette viser en åpenbar mangel på å ta problemet på alvor. Skal vi virkelig styrke disse sektorene må det mye midler til. Noen millioner hvert år er ikke nok. Det må et skikkelig løft til så vi kan få tatt problemet med roten en gang for alle. Pengene som bevilges må brukes til sitt formål, og ikke gå til administrasjon, stadig nye og flottere bygninger og oppkonstruerte og pengeslukende forskningsformål som alle har ett formål, å bidra til en god dag for de ansatte, som altfor ofte vegrer seg for å møte pasientene.
Vi ser selvfølgelig likevel at problemene aldri forsvinner helt, men Kystpartiet er av den oppfatning at med vilje til å bruke nok ressurser på disse områdene så vil vi kunne unngå disse tragiske situasjonene som ikke er et moderne samfunn verdig.
For å kunne gjøre dette må vi være villig til å bruke mer av oljepengene våre en periode. Bare med stor satsing kan vi endre situasjoner som disse vi nå stadig hører om i media.
Kystpartiet er villig til å ta denne kritiske gjennomgangen og dette store løftet!
