
10.6.2004
Stortingsrepresentantene Morten Lund og Magnhild Meltveit Kleppa, Sp
DUGNADSFOLKET - IKKE RIKFOLKET - SKAL HA GRATIS POLITIVAKTHOLD
-Senterpartiet vil passe på at de reglene som ble presisert etter Stortingets debatt i 1997 blir fulgt. Det må ikke få innarbeide seg en praksis der de som arrangerer fester, festivaler og konserter der overskuddet går til frivillig arbeid blant barn og unge og til frivillig kulturarbeid, skal betale store deler av dette overskuddet for nødvendig bistand fra politiet. Det er ekstra grunn til å følge med nå fordi:
-politiet rapporterer om svært stram økonomi.
-det meldes stadig om tilfelle der regninger for politivakthold er så store at tradisjonsrike arrangement kan bli stoppet
-det blir i stadig oftere vanskelig å engasjere folk i dugnadsarbeid
-Vi finner det merkelig at det skal ytes gratis politivakthold ved en privat bryllupstilstelning samtidig som dugnadsbaserte arrangement uten noe som helst kommersielt formål risikerer å måtte betale fullt ut for politiets tjenester.
- - - -
Det er i dag sendt følgende skriftlige spørsmål til justisministeren som svarer innen en uke:
Departementet sendte 25.7.1997 ut nye retningslinjer etter debatt i Stortinget om reglene for gratis politivakthold ved visse arrangement, bl.a. der overskuddet går til å finansiere frivillig arbeid blant barn og unge. Det er stadig eksempler på at nettopp disse arrangørene må betale mye, mens det ikke sendes krav ved privat tilstelning der arrangørene har god nok økonomi. Hva vil statsråden gjøre for å sikre lik praksis og gratis politivakthold til det dugnadsfolket som skal ha dette ut fra Stortingets debatt 29. mai 1997?
