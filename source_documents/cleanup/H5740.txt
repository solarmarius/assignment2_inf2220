
13/4-02
Vedtatt uttalelse fra Venstres landsmøte:
Rettstaten må bestå ­ også i terrortider
Terrorangrepene i USA 11. september og de følgende aksjonene mot de antatt ansvarlige for ugjerningene har avdekket internasjonal terroristvirksomhet med effektiv organisering, sterk finansiering og hensynsløs gjennomføringsvilje.
Venstre mener det er avgjørende for vårt demokrati, vår rettsstat og vår trygghet at terrorisme bekjempes konsekvent og effektivt, nasjonalt og internasjonalt. Arbeidet mot terror må forankres i FN-systemet.
På denne bakgrunn finner Venstres landsmøte det riktig at det også i norsk rett innføres særskilte straffebestemmelser mot terrorisme og finansiering av terroristvirksomhet. Dette må ikke ødelegge muligheter for humanitære overføringer ved utradisjonelle metoder.
Selv om terrorhandlinger vil kunne rammes av eksisterende straffebestemmelser, vil en egen terrorparagraf gi et viktig signal om en særskilt beredskap mot terroranslag. En egen terrorbestemmelse vil også gjøre det mulig å avgrense bruk av eventuelle nye politimetoder til denne bestemmelsen. En forutsetning for Venstres støtte til egne bestemmelser mot terror er at de ikke favner for vidt og ikke kan misbrukes til å sette til side menneskerettigheter eller til å kriminalisere det som i dag er lovlig politisk virksomhet.
Venstres landsmøte er tilfreds med at Samarbeidsregjeringen i sitt lovframlegg ikke har tatt med de mest kontroversielle forslagene fra høringsrunden tidligere i vår. Det gjelder både et uklart generelt forbud mot planlegging og forberedelse av terrorhandlinger og utvidet bruk av utradisjonelle etterforskningsmetoder.
Særlig grov og organisert kriminalitet er i ferd med å bli mer utbredt. Dette må bekjempes, men en streng kriminalpolitikk og nye etterforskningsmetoder må alltid avveies mot rettsstatens prinsipper og et aktivt personvern.
For framtiden vil Venstre legge til grunn:
* at de spesielle politimetoder og bruken av anonyme vitner som ble innført i 1999/2000 evalueres. Eventuelle nye metoder som følge av utredningene om rikets sikkerhet behandles særskilt.
* at spesielle etterforskningsmetoder målrettes mot særlig alvorlige former for krimininalitet.
* at strafferammene for enkelte forbrytelser ikke økes med det ene formål å komme over terskelen for bruk av spesielle etterforskningsmetoder (henholdsvis 5 og 10 år).
* at myndighetene strekker seg så langt som mulig når det gjelder åpenhet omkring det trusselbildet de har kjennskap til. Det er nødvendig for at det kan føres en demokratisk debatt om trusler og tiltak mot trusler.
