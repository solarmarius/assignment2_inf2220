
28. november 2000
Anne Helen Rui
Innlegg i finansdebatten 28. november 2000
- Det er få områder i norsk politikk som har gjennomgått så store endringer som Forsvaret de siste ti år. Samtidig er det få områder hvor virkeligheten har endret seg så mye som i sikkerhetspolitikken, sa Anne Helen Rui i finansdebatten tirsdag. Hun konsentrerte seg om forsvarsbudsjettet i innlegget sitt, og pekte på konsekvensene av endringene i verden rundt oss.
- I 1989 var verden preget av todeling og kald krig. Warszawapakten var motpolen til vår egen allianse - NATO. I 1999 ble tre land som tidligere var medlemmer av Warszawapakten, Polen, Ungarn og Tsjekkia, medlemmer av NATO. Men samtidig som 90-tallet var preget av fløyelsrevolusjoner, nye demokratier og NATO-utvidelse, opplevet vi den verste krigen i Europa siden annen verdenskrig, minnet Rui om.
Rui pekte på at både bortfallet av Warszawapakten og krigen i det tidligere Jugoslavia illustrerer nødvendigheten av å endre politikken. Selv om våre verdier og mål ligger fast, må vi tilpasse virkemidlene.
- Jeg er derfor stolt av det norske Forsvaret og over Norges deltakelse i fredsbevarende arbeid. Og når vi er ute i verden får vi stadig høre hvor godt fornøyde de er med våre unge fredsbevarere. Hvor flinke de er til å snakke med befolkningen og skape tillit og forståelse. Hvor alvorlig de tar oppgavene, og hvor mye kreativitet de utvise rfor å få løst oppgavene så godt som mulig er, sa Rui, som fra Stortingets talestol rettet en takk til de som er, har vært eller skal ut i tjeneste.
Rui viste til at det i årets budsjett er satt av 1 milliard 922 millioner kroner til internasjonale operasjoner. Fra april til oktober skal Norge sammen med Danmark lede KFOR-hovedkvarteret i Kosovo, noe hun mente var riktig og viktig.
- Det er viktig i dagens situasjon for Kosovo og Jugoslavia. Men det er også viktig for Norge, fordi vi bidrar til å skape stabilitet og fred på vårt eget kontinent. Det er ikke slik at Norge og Europa er uberørt av konfliktene i det tidligere Jugoslavia. Deltakelse i internasjonale operasjoner vil også gi Norge innflytelse på den internasjonale arena. Uten norsk deltakelse i NATO og FN, eller uten norsk samarbeid med EU, svekker vi Norges rolle og innflytelse internasjonalt. Kort sagt: Norsk deltakelse gir nytt håp om fredelig utvikling i framtidas Jugoslavia, og den gir norsk innflytelse.
