
Stortinget, 1. februar 2005
Olaf Thommessen, næringspolitisk talsmann i Venstre
Kommentar til industriutvalgets innstilling
- Et løft for kunnskapsnæringen
- Venstre ønsker en næringspolitikk som gir alle næringer like muligheter - også de bedrifter og næringer som ennå ikke er skapt. - Skal vi bygge et kunnskapssamfunn, må vår forskning- og utdanningspolitikk gå hånd i hånd med næringspolitikken, sier Thommessen. Han syntes også at utvalgets forslag om at norsk regelverk ikke må forhindre at bedrifter og institusjoner kan hente nødvendig utenlandsk ekspertise til Norge, er spennende.
For å skape og sikre arbeidsplasser er det avgjørende med generelt gode næringsnøytrale rammevilkår for alle deler av næringslivet. Thommessen støtter dermed mindretallet i utvalget som understreker at Norge står overfor store utfordringer når det gjelder verdiskaping som ikke kan møtes ved å legge til grunn en tradisjonell, sektororientert tilnærming til industripolitikken. - Venstre vil, i likehet med et mindretall i utvalget, prioritere nyskaping og tiltak rettet mot fremtidens bedrifter, sier Thommessen.
Økt satsing på forskning og utvikling (FoU) må være en hovedstrategi for å fremme fornyelse i eksisterende næringsliv og etablering av langt flere nye bedrifter. - Jeg er glad for at utvalget er tydelige på at innovasjon og forskningsinnsatsen må økes og at kvaliteten må bedres. Samtidig som samarbeidet mellom forskning og næringsliv styrkes, må ikke grunnforskningen svekkes, understreker Thommessen.
Norge må i sterkere grad markedsføre seg som et attraktivt sted å bo og arbeide. Det norske arbeidsmarkedet skal være et attraktivt alternativ for utenlandsk arbeidskraft. - Jeg er derfor glad for at et samlet utvalg stiller seg bak et forslag om at norsk regelverk ikke må forhindre at bedrifter og institusjoner kan hente nødvendig utenlandsk ekspertise til Norge, sier Thommessen. At partene i arbeidslivet, også LO, og representanter fra alle partiene stiller sag bak et slikt forslag, er første skritt på veien i en reform av norsk politikk på arbeidsinnvandring, avslutter Thommessen.
