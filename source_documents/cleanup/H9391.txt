
6.7.2005
Miljøpartiet de Grønne, Trude Malthe Thomassen, nasjonal talsperson
G8-møtet i Edinburgh
De rikeste og mektigste landene i verden møtes for å hjelpe de fattigste? Tro det den som vil! Det arrangeres konserter for gjeldsslette og det demonstreres for å hindre G8-landene i å møtes. Sikkerhetstiltakene rundt møtet er som vanlig enorme og enormt kostbare.
18 land som allerede har vært igjennom Verdensbankens kur med omstrukturering, hvilket vil si kutt i offentlig sektor, privatisering av infrastruktur og andre markedsliberalistiske tiltak, vil få gjeldsslette såfremt politikken videreføres. Konsekvensene av de krav som stilles for gjeldsslette er at markedene åpnes for utenlandske investeringer slik at nye rikdommer kan hentes ut av allerede utplyndrede land.
De siste dagene har vi også kunnet lese at det norske bistandsbudsjettet benyttes til ymse formål som har lite med utviklingshjelp å gjøre.
Handelsorganisasjonen WTO hviler heller ikke. Her foregår det et kontinuerlig press på de fattige landene.
Miljøpartiet De Grønne ser ingen bedre mulighet for fattigdomsbekjempelse enn Rettferdig Handel. Hver enkelt av oss kan bidra til å virkeliggjøre dette. Og Norge kan fastsette egne regler for handel med andre land. Hvis dette skulle gå på tvers av EØS og WTO, så meld oss ut!
