
18. november1999
Solveig Torsvik
- Personifisering må møtes med medtiltak
Partisekretær Solveig Torsvik vil modernisere Arbeiderpartiets organisasjon. - La oss starte med med å sette opp forbudsskilt mot utsagnene: Slik har vi alltid gjort det, og slik har vi aldri gjort det, sier Solveig Torsvik, som 18. november deltok på et partimøte i Larvik der hun innledet om hvordan Ap kan moderniseres.
Ett av de områdene som hun er opptatt av, er personfokuseringen og personifiseringen. - Dette må heller møtes med medtiltak enn med mottiltak, mener Torsvik, som viser til at på sosialdemokratenes kommende partikongress i Sverige vil 15 representanter fra Stockholm være valgt i en medlemsavstemning.
- I landene rundt oss er personvalgmuligheter i ulik grad gitt også i riksvalg. Det vil også komme her. Istedenfor å finne motargumenter som åpenbart finnes, håper jeg at vi kan bruke klokskap på å bidra til å utforme en god og demokratisk personvalgordning, sier Solveig Torsvik.
Innledning i Larvik Ap
Her er momenter fra Torsviks innledning i Larvik Ap 18. november 1999:
- Både de av oss som fortsatt tror på partiene, og de som har startet nedtellingen for de tradisjonelle partiene, har en felles utfordring. Utfordringen består i vilje til å bidra til nødvendig forandring, i en demokratisk ramme. Og den krever mot til å virke i en hverdag der de fleste av oss møter langt flere som står klare til å forsvare det som har vært og er. Enn vi møter mennesker som med nysgjerrighet og iver engasjerer seg til fordel for forandringer. Alt for mange setter likhetstegn mellom forandring og forverring.
- Det vi burde kunne enes om er at de gamle partiers arbeidsmåter ikke gir tilstrekkelig demokratisk gjennomslag. I ei tid preget av individualisering, personifisering, nye informasjonskanaler og stadige og raske samfunnsforandringer, er nye arbeidsformer tvingende nødvendige. Mangelen er ikke mange samfunnsengasjerte mennesker. Mangelen er engasjerende og tilgjengelige politiske møteplasser. Folk er og stadig vil bli mer gjerrige på bruk av sin fritid.
- I alle skriverier om at partier ikke lenger fungerer som medlemsorganisasjoner, kan det være verdt å registrere at Labour under Tony Blairs første år som leder fikk 120.000 nye medlemmer. I seg selv kan vel det være eksemplet på at mange fortsatt kan tenke seg å "tone flagg" gjennom en personlig tilknytning til et parti. Det må selvsagt ikke forveksles med at de samme mange kan tenke seg å bruke fritid på urtriste og rituelle møter, slik en parti­hverdag i dag kan oppleves.
- FAFO-rapporten om velferdssamfunnet gir oss viktig innspill om hva som må til for å gjøre frivillig arbeid effektivt. Tilbudene må gi mening, for den enkelte og det må ikke kreve for mye tid. Altså kan vi regne med at folk forventer å bli spurt om og eventuelt hva de kan tenke seg å bidra med og i. Og ikke minst hvor mye tid de vil bruke. Jeg vil igjen minne om forfatterne Oskar Wilde, som allerede for mange tiår siden uttalte at det mest negative han kunne si om sosialismen, var at den tok for mange kvelder.
- Hver uke så langt i år har 62 nye valgt å melde seg inn i Arbeiderpartiet. Noen antagelig med forventning om å delta i et politisk framtidsverksted. Andre igjen kanskje for å være passivt medlem. Noen tar seg bryet med å fortelle grunnen til sitt valg, og av og til er det en enkeltsak. Både vårt engasjement mot en urettferdig kontantstøtteordning og vårt forsvar for rovdyr, har folk tatt seg bryet med å oppgi som innmeldingsgrunn. På den annen side begrunnes også utmeldinger med enkeltsaker, personkonflikter lokalt, og manglende muligheter til å få brukt sine fagkunnskaper i partiorganisasjonen. Dette viser med all tydelighet at partimedlemskap nå handler om alt annet enn arv og tradisjon.
- Vår nye programdebatt er et eksempel på nye og inkluderende arbeidsformer. Jeg vil våge påstanden om at den har i seg et grunnlag for medlemsdemokrati på sitt beste. Fordi den tilbyr alle medlemmer å delta. Du er ikke lenger ekskludert fordi din hverdag ikke strekker til et visst antall kvelder i løpet av noen uker. Vi har både et oppriktig ønske om å få inn synspunkter, og partiet trenger dem. Kun igjennom bred deltakelse kan vi forsikre oss om at vi får den beste politikken fram.
- Vi har ikke et ferdigutviklet sett av kjøreregler for hvordan modernisering og forandring av våre tilbud bør eller skal skje. Antakelig skal vi heller ikke ha det. Det vi trenger er bevissthet om og vilje til å ta imot ideer og utvikle nye møteplasser som gir mening for folk i ulike lokalmiljøer. La oss starte med å sette opp forbudsskilt mot utsagnene: Slik har vi alltid gjort det, og slik har vi aldri gjort det.
- Vår organisasjon skal ikke oppleves som en næringslivssektor i tilbakegang. Istedenfor å være defensiv, konservativ, nostalgisk og ute av stand til å ta en ny virkelighet innover seg, må vi fornye. Personfokusering og personifisering må heller møtes med medtiltak, enn med mottiltak. På sosialdemokraternes partikongress i mars neste år er eksempelvis 15 representanter fra Stockholm. Det spennende med disse er at de er valgt i en medlemsavstemning.
- I landene rundt oss er personvalgmuligheter i ulik grad gitt også i riksvalg. Det vil også komme her. Istedenfor å finne de motargumenter som åpenbart finnes, håper jeg at vi kan bruke klokskap på å bidra til å utforme en god og demokratisk personvalgordning. Der vi også trekker på de erfaringer som er gjort i Norden og Europa ellers.
- Det er flere grunner til at partiet nå må modernisere sin vedtekter. Språklig bærer de preg av å tilhøre historien, og de har ikke i seg tilstrekkelig rom for å utvikle nye aktivitetsformer.
- Kan vi gjennom våre vedtekter også bedre få signalisert vårt antidiskriminerende menneskesyn, tror jeg det vil være en meningsfylt fornyelse.
- På dette punktet kan vi hente inspirasjon fra Vålerenga fotballklubb, som klart sier: "Folk som ser ned på andre pga. hudfarge, tro og nasjonalitet har ingen plass i klubben, verken som spillere, ledere, medlemmer eller supportere. Medlemmer av Vålenga Fotball er forpliktet til å ta aktivt avstand fra alle former for rasisme".
- Jeg har i dag bedt vår arbeidsgruppe som jobber med lovgjennomgangen å få synliggjort vårt menneskesyn i partiets vedtekter
