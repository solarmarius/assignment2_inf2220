
12.12.97
HELSE OG SOSIALBUDSJETTET STYRKET MED 1165 MILLIONER
Ola D. Gløtvold.
Sentrumsregjeringens helse- og sosialbudsjett innebærer en økning på 865 millioner kroner i forhold til Jagland-regjeringens budsjettforslag. Forhandlingene mellom sentrums­­partiene og Frp/Høyre førte til en ytterligere utvidelse av rammene på nærmere 300 millioner. Det som i dag blir vedtatt betyr en økt innsats for viktige områder innen helsesektoren og store, viktige løft innen omsorgs- og sosialsektoren, sa Ola D. Gløtvold (Sp)i Stortinget i dag.
Fordelt på de ulike virksomhetsområdene representerer dette en økt aktivitet ved våre sykehus, slik at ventetiden skal kunne reduseres og behandlingstrengende skal få raskere og bedre tilbud. En «kreftpakke» vil gi ca. 200 millioner ekstra til både forebyggende, undersøkende og behandlende virksomhet. Det skjer en ekstrasatsing på psykisk helse på 70 millioner kroner utover Arbeiderpartiregjeringens forslag og barne- og ungdomspsykiatrien skal ha spesiell prioritet.
Gløtvold mener det er nødvendig med en bevisst og mer målrettet innsats for å bedre det medisinske utstyret. Dette vil gi større kapasitet og ikke minst større sikkerhet og kvalitet i pasientbehandlingen. Han mente derfor det er viktig at regjeringen arbeider videre med denne saken for å finne fram til en investeringsordning som vil gi en rask bedring og kvalitetsheving når det gjelder medisinsk utstyr og behandling.
Om utbyggingen av eldreomsorgen sa Gløtvold at det er viktig at ulikheter og skjevfordeling mellom kommuner og kommunetyper blir fanget opp og utjevnet på en rettferdig måte. Bl.a. må de kommuner som tidligere har brukt store ressurser på utbygging og tilrettelegging av eldreomsorgen, få del i de mer skjønnsmessige midlene for økt innsats for en verdig eldretjeneste. Han syntes det er svært gledelig at de politiske signalene fra departementet er positive til å se nærmere på dette for en eventuell oppfølging på nyåret.
