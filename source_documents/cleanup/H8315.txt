
23.4.2004
Sp
Norge er dårligst på bioenergi i Norden!
En analyse viser at Norge er dårligst av de nordiske land med hensyn til aktivitet på ny fornybar energi. Bakgrunnen for dette er at vi alltid har hatt rikelig tilgang på billig vannkraft. Nå er dette imidlertid i ferd med å endre seg. Mens de øvrige nordiske land har fordelaktige rammebetingelser som fremmer sterk vekst innen ny fornybar energi, har vi i Norge hittil ikke villet betale noe ekstra for å få til en slik utvikling. Bedring av rammevilkår for bioenergi vil kunne gi et vesentlig bidrag til energibalansen og dempe vår alt for sterke avhengighet til el-kraft. Økt bruk av bioenergi vil også være gunstig i CO2-regnskapet hvor vi er i ferd med å komme dårlig ut i forhold til våre klimaforpliktelser.
Det er gledelig at landbruksministeren nylig har signalisert vilje til sterk økning i bioenergibruk. Dette vil også kunne gi tiltrengte arbeidplasser i distriktene.
Men det hjelper lite med festtaler - det må til vesentlige forbedringer i rammebetingelsene. Jeg har derfor sendt spørsmål til landbruksministeren hvor jeg ønsker konkretisering av virkemidlene regjeringen vil bidra med.
Spørsmål til landbruksministeren om bruk av Bioenergi.
Fra Inger S. Enger.
På en pressekonferanse i begynnelsen av april ( LDs hjemmeside 6. april ) omtalte landbruksministeren de store ubrukte biologiske ressursene i landbruket som kan benyttes til energiformål. Det ble antyda at dette kan gi grunnlag for 6000 - 8000 nye arbeidsplasser i distriktene, og at regjeringen ønsker å realisere dette potensialet. Kan landbruksministeren konkretisere hvilke virkemidler regjeringen vil satse på i denne sammenheng?
Begrunnelse:
I tillegg til tradisjonell vedfyring er det aktuelt med noe produksjon av briketter og pellets der hvor det ligger spesielt til rette for dette. Men den store økningen i bruk av bioenergi vil først og fremst kunne utløses ved leveranser til fjernvarmeanlegg. Ved dagens rammevilkår er imidlertid ikke slike leveranser lønnsomme. Bransjen vurderer det til å være en differanse på 6 - 8 øre pr kWh mellom det fjernvarmeanlegga kan betale og den prisen leverandørene av bioenergi må ha for å kunne drive lønnsomt. Uten at dette gapet tettes, blir det vanskelig å kunne unytte det store potensialet fra landbruket.
Økning i el-avgift og avgift på fyringsolje ville kunne styrke konkurransekraften for bioenergi, men dette er det vel neppe mange som mener er aktuell politikk nå. Innlemming av varmeleveranse basert på bioenergi i et kommende grønt sertifikatmarked kunne også bedre rammevilkårene. Det gjenstår å se om varme skal bli en del av det framtidige nordiske markedet fra 2006.
Ut fra mange hensyn er det ønskelig med mer bruk av bioenergi. Men for å få til en omfattende utvikling i bioenergimarkedet synes det nødvendig med langt sterkere virkemidler enn det som hittil er satt av over Landbruksdepartementets budsjett og i brenselsprogrammet Enova arbeider med. Det er derfor interessant å få konkretisert hvilke tiltak landbruksministeren ser som aktuelle på kort og på lang sikt.
