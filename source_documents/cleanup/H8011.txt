
19.11.2003
Stortingsrepresentant Inger S. Enger (Sp)
Innstilling om Regjeringens miljøvernpolitikk og rikets miljøtilstand avgitt i dag: Flertall for frivillig barskogvern
?Senterpartiet er svært fornøyd med at et flertall bestående av Regjeringspartiene, Fremskrittspartiet og Senterpartiet slår fast at utvidelsen av skogvernet i stor grad skal skje gjennom ordningen med frivillig vern. Dette gir håp om at konfliktnivået i barskogvernet kan reduseres, og at skogeierne sjøl kan være en aktiv part i de videre verneprosessene, sier Inger S. Enger.
Flertallet i Energi- og miljøkomiteen har lagt vekt på gode resultater fra et prøveprosjekt med frivillig vern. Prøveprosjektet som blei gjennomført i et samarbeid mellom Skogeierforbundet, Miljøverndepartementet og tre fylkesmenn, har vist at det er mulig å verne både storområder og mindre, svært biologisk rike områder ved denne framgangsmåten.
?Vi håper nå at det skal være slutt på de konfliktfylte verneprosessene som har skapt stor uro og frykt for næringsgrunnlaget i mange bygder, sier Inger S. Enger. Etter den nye ordningen skal miljøvernmyndighetene først definere hvilke typer skog det er behov for å verne, og så skal skogeiernes organisasjoner finne fram til egna arealer der eierne er interessert i å inngå en frivillig avtale om vern. Erstatningsbeløpene blir en del av den frivillige avtalen.
