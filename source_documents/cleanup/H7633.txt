
Oslo, 25.08.03
Åslaug Haga, Senterpartiet
Få slutt på pengegaloppen i valgkampen!
Senterpartiets leder Åslaug Haga foreslår et forbud mot store pengegaver til politiske partier. - Vi er inne i et pengekappløp som på sikt kan føre Norge ut i amerikanske valgkamptilstander, sier Haga.
Åslaug Haga antyder en maksgrense på omtrent 50 000 kroner fra privatpersoner og 100 000 kroner fra organisasjoner. Senterpartiet foreslår også et register over lokale og sentrale pengegaver for å sikre oversikt og forebygge mistanker om bindinger mellom økonomiske interesser og politikk.
Senterpartiet reagerer på at LO skal pøse minst 26 millioner kroner inn i Arbeiderpartiet i denne perioden, og at Bondevik går til NHO og ber dem kaste seg på pengekappløpet. - Denne pengegaloppen er udemokratisk og urettferdig. Småpartier knebles, og på sikt risikerer vi i praksis å få et topartisystem her i landet, sier Haga.
- Slike bindinger til næringslivet hører historien til, sier Haga. - Bondelaget har for lengst avviklet all partistøtte, fordi de har forstått at medlemmene deres tilhører et bredt spekter av partier. NHO hadde kommet godt i gang med å avvikle sin, men nå har altså karusellen startet igjen, sier Haga.
Totalt bruker partiene 30 millioner kroner på denne valgkampen, mot 18 millioner i forrige lokalvalg. Arbeiderpartiet står for over 10 millioner. Fylkeslaget i Oslo Høyre bruker alene 2,5 millioner kroner på valgkampen. Dette er tre ganger mer enn Senterpartiet har å rutte med til sin sentrale valgkamp.
Haga er også bekymret over omfanget av store, private pengegaver. - Jeg frykter at det bare er et spørsmål om tid før vi opplever saker om uheldige koplinger mellom private økonomiske interesser og politikk også her til lands, sier hun. - Dette må vi forebygge nå som vi har sjansen!
Senterpartiet vil spille inn forslagene om maksgrense og et sentralt register til det offentlige utvalget som skal vurdere pengestøtte til partiene, og som settes ned i disse dager.
