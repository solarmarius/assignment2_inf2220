
fredag 12. januar 2001 14:38:59
Lars Sponheim (Venstre) om politimeldingen:
- Nødvendig med to politidistrikter i Hordaland
- Å samle Hordaland i ett politidistrikt slik Regjeringen nå foreslår, er ingen heldig løsning. Jeg mener det bør være rom for to politidistrikter i et fylke som Hordaland med store avstander og store ulikheter i lokale forhold og kriminalitetsbilder. Jeg merker meg at Regjeringen ikke har tatt hensyn til de faglige tilrådingene om nettopp dette. Det sier Venstres leder og stortingsrepresentant fra Hordaland, Lars Sponheim, i en kommentar til Regjeringens politimelding som legges fram i dag.
Her foreslås det å slå sammen de tre politidistriktene Hordaland, Bergen og Hardanger til ett politidistrikt, som også skal omfatte Gulen og Solund i Sogn og Fjordane. Samtidig foreslås Ølen, Etne og Sveio overført til Haugaland politidistrikt.
- Jeg er enig med justisministeren i at mer av politiets ressurser må gå til aktiv, utadrettet tjeneste, sier Lars Sponheim. Dette var et helt sentralt poeng da setnrumsregjeringen med Odd Einar Dørum som justisminister tok initativ til å omorganisere politiet. Det er imidlertid også viktig å sikre lokale kompetansesentra i politiet, og det gjøres best ved å opprettholde 8-10 flere politidistrikt enn det Regjeringen foreslår, hvorav ett i Hordaland. Dette var også konklusjonen til det utvalget som dagens forslag til ny struktur bygger på, men som Regjeringen på vesentlige punkt ikke har rettet seg etter.
