
Dato: 12. april 2000
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
HØRSELSSENTRALENE INTET UNNTAK!
I Dagsavisen i dag rapporteres det at ventetiden nå blir enda lenger på hørselssentralene for å få tilpasset høreapparat. I Nordland har ventetiden økt fra 20 til 26 måneder i løpet av ett år. Nesten alle andre steder enn i Oslo, der de private klinikkene bidrar til at tilbudet er godt, er det mer enn tre måneder ventetid. I Kristiansand og Tromsø er ventetiden 18 måneder.
- Dette burde være helt unødvendig, sier sosialkomiteens leder John I. Alvheim fra FrP.
- Det virker nesten som om det er blitt en aksept for at alt i helsevesenet skal ta tid. Folk er blitt så vant til å måtte vente på helsetjenester at man stiller seg i køen av gammel vane. Det er helt uhørt at folk som trenger høreapparat ikke kan få det omtrent omgående! Gudskjelov er diagnosen dårlig hørsel et problem som i våre dager kan løses på en enkel måte. Hvorfor skal de som har problemer med å klare så viktige funksjoner som hørsel måtte vente på et hjelpemiddel som ordner problemet omtrent omgående?, spør Alvheim som irriterer seg over at selv de enkleste problemer er vanskelig å løse i helse-Norge.
- Hvis det er riktig som Dagsavisen skriver at bemanningen ved hørselssentralene ikke er blitt tilpasset økningen i aktiviteten må fylkene sørge for at dette problemet blir løst. Det er ikke akseptabelt at fylkene tar sine oppgaver så lite alvorlig. Da bør man også andre steder i landet sørge for at det blir private tilbud som kan overta disse funksjonene, avslutter Alvheim som vil ta saken opp med sosialministeren dersom ikke dette problemet blir løst raskt.
