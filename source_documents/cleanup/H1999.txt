
Mandag 21. september 1992
Kåre Gjønnes om resultatet i Frankrike:
VISER UENIGHETEN INNAD I EF - REGJERINGEN BØR TA TENKEPAUSE
Resultatet av folkeavstemmingen i Frankrike bekrefter den treden man har sett i så og si samtlige land der man debatterer Europas framtid: Folket er delt så og si på midten. Konsekvensene av dette bør bli både at EF gjør noe med sitt eget kjør mot en unionen, og at Arbeiderpartiet og regjeringen bevilger seg en tenkepause når det gjelder spørsmålet om en eventuell norsk søknad om medlemsskap i EF. Slik opp-summerer KrFs parlamentariske leder Kåre Gjønnes søndagens folkeavstemming i Frankrike.
Kåre Gjønnes viser til at det både i Danmark og Frankrike var svært knappe flertall som avgjorde resultatet i henholdsvis negativ og positiv retning, sett fra EFs side. Dette viser at man har med svært små marginer å gjøre, understreker Kåre Gjønnes.
Han tror også at situasjonen som er oppstått etter resultatet i Frankrike gjør det lettere for Danmark å nå fram med sitt anliggende, og den vil styrke nei-siden i Norge.
-Jeg synes også det er kommet interessante signaler fra Storbritannias statsminister John Major, som jo har sagt at hans regjering vil la unionsprosessen bero til det har skjedd en avklaring i forhold til resten av Europa, sier Kåre Gjønnes, og legger til at det vil være interessant å se om søndagens knappe ja i Frankrike vil få noen innvirkning på den siste tidens uro på valutamarkedet.
-Når det gjelder den politiske uroen innad i EF, er det ingenting som tyder på at den er over. Jeg hadde derfor håpet at Arbeiderpartiet kunne gitt seg selv en tenkepause i forhold til å ta en avgjørelse om en norsk medlemsskapssøknad, konkluderer Kåre Gjønnes.
