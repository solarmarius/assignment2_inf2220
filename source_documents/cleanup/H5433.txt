
17/12-01
Av Odd Roger Enoksen (Sp):
Undrende til Norges votering i Sikkerhetsrådet
Lørdag avholdt Norge seg fra å stemme over et resolusjonsforslag i FNs Sikkerhetsråd om å utplassere observatører på den okkuperte Vestbredden og i Gaza. USA nedla veto.
Jeg stiller meg undrende til at Norge, som har vært pådriver i arbeidet for varig fred i området, stemmer blankt i Sikkerhetsrådet i dette spørsmålet, sier Odd Roger Enoksen.
Situasjonen i Midt-Østen er kritisk, og dette er forsterket etter Israels militærangrep den siste uken. Gjennom de pågående israelske aksjonene undergraves Yasir Arafats evne til å pågripe de radikale terrornettverkene. Israel ydmyker i tillegg Yasir Arafat kontinuerlig ved at han i realiteten holdes innestengt i sitt hovedkvarter. Dette fører til at Arafats autoritet blant palestinerne forvitrer. Dette er svært uheldig i forhold til en framtidig fredsprosess. I dette scenarioet er tilstedeværelse av internasjonale observatører er nødvendig bidrag for å få stoppet voldsspiralen og få partene til forhandlingsbordet.
Jeg har stilt spørsmål til Utenriksministeren for å få en begrunnelse for Norges passive standpunkt. Jeg håper ikke det mangelende engasjementet i Sikkerhetsrådet betyr at Utenriksministeren har gitt opp Norges konstruktive rolle og ansvar i fredsbestrebelsene Midt-Østen, avslutter Enoksen.
