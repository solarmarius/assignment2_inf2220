
FREMSKRITTSPARTIETS
STORTINGSGRUPPE
fra Stortingsrepresentant Øyvind Vaksdal, Fremskrittspartiet
FREMSKRITTSPARTIET VIL
DELPRIVATISERE STATOIL
Fremskrittspartiet legger i morgen frem et Dokument 8 forslag om å børsnotere og delprivatisere Statoil. Forslaget går ut på at en i første omgang legger ut 20% av aksjene for salg, 10% av aksjene overføres til Folketrygdfondet, og 15% av aksjene overføres kostnadsfritt til alle norske statsborgere over 18 år, som ønsker det.
De resterende 55% av aksjene overføres til Næringsdepartementets ordinære forvaltning.
Fremskrittspartiets olje- og energipolitiske talsmann Øyvind Vaksdal sier i en kommentar at årsaken til at dette er en overmoden reform er at Statoil ikke lenger er et instrument i utøvelsen av norsk oljepolitikk, men et fullt integrert oljeselskap i konkurranse med andre. - Da er det naturlig og nødvendig for Statoil å få adgang til å arbeide under de samme rammebetingelser som sine konkurrenter bl.a. med et mer kompetent og entydig bedriftsøkonomisk eierskap. I tillegg vil en børsnotering medføre bedre innsyn og oppmerksomhet og dette vil danne en bedre bakgrunn for å vurdere selskapet både økonomisk og på annen måte opp mot konkurrentene. Forholdet mellom selskapet og det offentlige blir også endret på en positiv måte, avslutter Vaksdal, - i og med at de nå blir to parter i forhandlinger i stedet for selskap og eier.
