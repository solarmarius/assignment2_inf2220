
Dato: 16. juni 2005
Stortingsrepresentant Per Sandberg (FrP)
AP støtter ikke 1,5 milliarder mer til kommunene
- Kommunalpolitisk talsmann i Fremskrittspartiet, Per Sandberg er meget overasket over at Arbeiderpartiet ikke ville gi landets kommuner et økonomisk løft. Dette betyr at Arbeiderpartiet igjen har snudd og nå sier seg fornøyd med kommuneøkonomien, sier Sandberg.
Fremskrittspartiet har gjennom hele denne stortingsperioden vært den primære drivkraften for en bedret kommuneøkonomi, og satsningen som Fremskrittspartiet la tilgrunn i kommuneproposisjonen for 2006 beviser at vi har tenkt å fortsette med det, sier en offensiv Sandberg. Hvis Fremskrittspartiet i dag hadde fått flertall for et nytt løft, ville den totale veksten i kommunens inntekter for 2006 ligge på ca 4,5 milliarder kroner.
Samtidig har Fremskrittspartiet sikret full kompensasjon for de kommuner og fylkeskommuner som har tapt på momskompensasjonsreformen. -Dette betyr at de kommuner og fylkeskommuner som har tapt på momskompensasjonsreformen er nå sikret full kompensasjon i salderingen av budsjettet for 2005, sier en meget fornøyd Sandberg.
Fremskrittspartiet er fornøyd med at et flertall reddet de øremerkede tilskudd til bedrifter som tar inn lærlinger, leirskoleopplæring og diverse rusmiddeltiltak. -Dette er oppgaver som Fremskrittspartiet mener er svært viktige og som i en presset kommuneøkonomi dessverre vil kunne bli nedprioritert ved en rammefinansiering, sier Sandberg.
