
Fredag 4. november 1994
Partileder Kjell Magne Bondevik på KrFs landsstyremøte:
JA-SIDA I SAMME GRØFT SOM I 1972
-Ja-sida i EU-debatten er i ferd med å havne i samme grøft som i 1972: Det trues med fare for isolasjon og bedriftsnedleggelser dersom folkeflertallet finner på å stemme nei. Etter folkeavstemningen for 22 år siden tok flere på ja-sida selvkritikk for denne debattformen, men det ser ikke ut som man har lært av dette. Det sa Kristelig Folkepartis leder Kjell Magne Bondevik på partiets landsstyremøte i Oslo fredag.
Kjell Magne Bondevik sa han hadde trodd ja-sida denne gang ville ha forsøkt å tegne visjoner for det framtidige Europa, slik de ønsker det skal bli.
-Selv om særlig Torbjørn Jagland forsøkte dette i den innledende fase av debatten, har dette nå kommet mer og mer i bakgrunnen, konstaterte han, og sa at det er påfallende hvordan ja-sida viker tilbake for det som må være hovedspørsmålet ved folkeavstemningen, nemlig om vi ønsker at det europeiske samarbeidet skal organiseres som en union.
Bondevik tok et kraftig oppgjør med regjeringens og næringslivets forsøk på å spre usikkerhet om EØS-avtalens framtid, og kalte dette for kortsiktig taktikk.
-Det vil være ytterst uheldig om regjeringen selv har bidratt til å svekke tilliten til den avtalen man må bygge på dersom det blir nei ved folkeavstemningen. Det er ikke ansvarlig av en regjering nærmest å invitere EU til å reforhandle deler av denne avtalen som det ikke er grunnlag for å ta opp på nytt, sa han.
KrF-lederen avviste også at en justert EØS-avtale krever tre fjerdedels flertall i Stortinget for å bli godkjent, og minnet om at prinsippet om suverenitetsavståelse til overvåkingsorganer i EFTA ble tatt da EØS-avtalen ble ratifisert.
-Her bør regjeringen tenke lenger enn til 28. november, ellers kan den fort bli fanget av sine egne ord, sa Bondevik, som la til at han ble mer og mer forundret over den rolle statsministeren spiller i EU-debatten, og spurte om ikke EU-iveren var i ferd med å ta overhånd.
Bondevik sa at "svenske-suget" etter hans vurdering er uten reelt økonomisk innhold. Når det gjelder grensehandelen, minnet han om at svenskene allerede har tilpasset sine priser ned mot EU-nivå.
Kjell Magne Bondevik avsluttet sitt foredrag på KrFs landsstyremøte med å utfordre ja-sida til å ta en debatt om de føderalistiske utviklingstrekkene i EU, og til å svare klart på om det er en slik utvikling man ønsker.
Kristelig Folkepartis landsstyre er samlet i Oslo fredag og lørdag.
