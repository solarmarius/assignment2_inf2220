
Dato: 28. april 2005
Helsepolitisk talsmann i FrP, John I. Alvheim
- Nekt av privat praksis ødelegger helsetilbudet
- Det ødelegger helsetilbudet i Norge dersom de fem regionale helseforetakene nekter offentlig ansatte leger å arbeide i private klinikker og praksiser, sier helsepolitisk talsmann i FrP, John I. Alvheim.
Han viser til at den private delen av helsetilbudet i Norge i perioden fra 2001 til 2004 reduserte ventelistene med 80 000 pasienter. - Derfor er det pasientene som rammes hvis det faktisk blir innført et forbud mot å jobbe privat for offentlig ansatte leger, mener John I. Alvheim, som er leder av Stortingets sosialkomité.
- Å gjøre det vanskeligere for private helsetjenester er stikk i strid med regjeringens Sem-erklæring. I denne erklæringen er det nedfelt at private spesialister og klinikker skal ha forutsigbare avtaler med helseforetakene, for nettopp å kunne utnytte det totale helsetilbudet.
Alvheim forteller at mange av de private klinikkene er avhengige av å benytte offentlig tilsatte spesialister for i det hele tatt å kunne drive virksomheten. - Det er, som regel, ikke økonomi i de private tilbudene til å ansette bare faste, heltidsansatte spesialister. Jeg er og rett for at det ikke er nok leger i Norge til å dekke både det offentlige og det private tilbudet, dersom offentlig ansatte spesialister ikke skal ha anledning til å jobbe begge steder, sier han.
- Derfor krever jeg at helseministeren viser at han holder det Sem-erklæringen lover, og sørger for at det private helsetilbudet i Norge får levelige forhold.
Alvheim sier han er helt enig i at det må være åpenhet om ansettelsesforholdene til offentlig ansatte leger, og at vi må ha et regelverk som regulerer arbeidsforholdene.
- Klare etiske regler er en forutsetning. Men jeg har vanskelig for å tro at det er mange spesialister i offentlige sykehus som bryter disse reglene, avslutter han.
