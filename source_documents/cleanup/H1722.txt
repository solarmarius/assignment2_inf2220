
Stortinget, 29. mars 2001
FREMSKRITTSPARTIETS
STORTINGSGRUPPE
fra Carl I. Hagen, parlamentarisk leder, FrP
REGJERINGEN MED FrP POLITIKK
- Det er gledelig at regjeringen nå legger om pengepolitikken i tråd med de forslag FrP har fremmet mange ganger, men som regjeringen og de øvrige partiet hittil har motsatt seg, sier Fremskrittspartiets formann Carl I. Hagen.
- Et inflasjonsmål på 2 ½ % som grunnlag for sentralbanken er i seg selv positivt og fornuftig og stort sett i samsvar med Dok. 8 forslag og forslag i budsjettinnstillinger fra vår side, fortsetter Carl I. Hagen. - Jeg regner nå med at også de øvrige partier vil gi ros til omleggingen selv om de helt til i går mente noe annet. Den pengepolitiske omlegging, og regjeringsuttalelser som også tyder på mer villighet til å bruke oljeinntektene til gode for det norske samfunn nå, er en seier for Fremskrittspartiet og kan legges til listen over saker hvor FrP har vist vei, sier FrP formann Carl I Hagen i en kommentar til regjeringens omlegging av pengepolitikkens grunnlag.
