
25. mai 2001
Ap og SV
Ap og SV med mer rettferdig boligskatt
- Arbeiderpartiet og Sosialistisk Venstreparti håper et eller flere av sentrumspartiene vil stemme subsidiært for deres forslag slik at vi kan få et nytt og mer rettferdig takseringssystem for bolig. Arbeiderpartiet og SV er enige om endringer i takseringssystemet for bolig og fritidshus. Deres forslag bygger videre på strukturen i Regjeringens forslag, heter det i denne pressemeldingen fra 25. mai 2001.
Arbeiderpartiet og Sosialistisk Venstreparti håper et eller flere av sentrumspartiene vil stemme subsidiært for deres forslag slik at vi kan få et nytt og mer rettferdig takseringssystem for bolig. Arbeiderpartiet og SV er enige om endringer i takseringssystemet for bolig og fritidshus. Deres forslag bygger videre på strukturen i Regjeringens forslag.
Med Arbeiderpartiets og SVs forslag vil 60 prosent av boligeierne helt slippe inntektsskatten av egen bolig. Ytterligere 22 prosent vil få redusert eller lik boligskatt. Ap og SV foreslår et bunnfradrag på 110 kvm. boligareal. I forhold til dagens inntektsskatt på bolig gis det en skattelette på 1,5 milliard kroner, en halv milliard mer enn i Regjeringens forslag.
De viktigste elementene i den nye boligtakseringen er:
· Nye helårsboliger under 110 kvm. boligareal i normalsonen får ikke boligskatt. I fradragssone 1 slipper nye boliger under 132 kvm. boligskatt, mens denne grensen går på 166 kvm. i fradragssone 2.
· ½ prosent aldersfradrag per år, maksimalt 20 år.
· 20 år gamle boliger i normalsonen slipper boligskatt når de er under 122 kvm. I fradragssone 1 slipper en 20 år gammel bolig under 147 kvm. boligskatt, mens denne grensen går på 184 kvm. i fradragssone 2.
· Produksjonskostnader legges til grunn for takseringen. Disse blir 7.100 kroner i normalsonen beregnet på grunnlag av gjennomsnittlig byggekostnader i Husbanken i 2001. I fradragssone 1 og 2 legges følgende kvadratmetersatser til grunn: 5.900 kroner og 3.300 kroner.
· Bunnfradraget for helårsbolig settes til 780.000 kroner i normalsonen.
· Av den del av takseringsgrunnlaget som ligger over bunnfradraget beregnes det et tillegg i inntekten tilsvarende 2 pst. Over 1,5 millioner kroner er satsen 4 prosent. Av den beregnede inntekten skal det betales 28 prosent skatt.
· Bunnfradraget for fritidsbolig settes til 280.000 kroner. Det innebærer at minste skattefrie boligareal for fritidsbolig øker fra 31 kvm. i Regjeringens forslag til 39 kvm.
