
13.3.2001
Odd Roger Enoksen,
Pressemelding fra
LANDBRUKSMINISTEREN GJØR IKKE JOBBEN SIN
Landbruksminister Bjarne Håkon Hanssen gjør ikke jobben sin når han kun innfører importforbud for kjøtt fra Frankrike. Dette sier Senterpartiets leder Odd Roger Enoksen i en kommentar til at det er konstatert utbrudd av munn og klovsyke i Frankrike.
Enoksen viser til at Frankrike i de første ukene av februar importerte 20.000 sauer fra Storbritannia og at tester som er foretatt i ettertid viser at et stort antall av dem - minst halvparten - var bærere av viruset. Disse sauene ble sendt ut til rundt 20 franske fylker. De kan dermed ha spredt viruset til andre besetninger, i følge franske landbruksmyndigheter.
- Det er et paradoks at regjeringen har akseptert import av dyr og kjøtt fra EU-land fram til denne dag, mens det er innført strenge restriksjoner på dyretransport i norske distrikter som er helt fri for de smittsomme dyresykdommene. Regjeringen har begynt i feil ende, sier Enoksen.
- Det virker som om landbruksministeren har veldig vondt for å iverksette tiltak som EU ikke selv har iverksatt, og det kan i værste fall få dramatiske konsekvenser for dyrehelsesituasjonen i Norge, avslutter Odd Roger Enoksen.
