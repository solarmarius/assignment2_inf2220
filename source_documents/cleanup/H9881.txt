
06. februar 2006
Høyres Stortingsgruppe
Stortingsrepresentant Torbjørn Hansen (H)
- Regjeringen gir blaffen i forbrukerne.
Regjeringen varsler i dag at den vil la Prior få kjøpe sin argeste konkurrent, Norgården. Konkurransetilsynet har ønsket å stoppe oppkjøpet fordi det vil gi en aktør en for dominerende stilling.
- Dette er nok et eksempel på at Regjeringen gir blaffen i forbrukerne. Fornyelsesminister Heidi Grande Røys er blitt private monopolselskapers nærmeste allierte og går tydeligvis med på hva som helst dersom en bedrift vil fjerne konkurransen fra sitt marked, uttaler stortingsrepresentant Torbjørn Hansen som er konkurransepolitisk talsmann i Høyre og medlem av Stortingets næringskomite.
- Det vi ser er en grunnleggende omlegging av konkurransepolitikken og fusjonskontroll i Norge. For fjerde gang kjører Fornyelsesminister Heidi Grande Røys over Konkurranstilsynets anbefalinger og vedtak. Dette er et signal til dominerende aktører i norsk nærlingsliv om at det er fritt frem i det norske markedet. Det er folk flest som betaler regningen gjennom høyere priser, dårligere utvalg og lavere kvalitet. Med en slik konkurransepolitikk vil vi se et dårligere tilbud på mange områder. Naiv konkurransepolitikk gjør både forbrukerne og bedriftene fattigere, sier Hansen.
I en pressemelding fra Fornyingsministeren fremgår det at hun er enig med Konkurransetilsynet i at oppkjøpet vil svekke konkurransen, men at hun i samråd med landbruks- og matminister Terje Riis-Johansen likevel har kommet til at tungtveiende landbrukspolitiske hensyn gjør at oppkjøpet bør tillates
- Vedtaket har en nesten komisk begrunnelse. Å gi samvirkebedrifter monopol på omsetning av landbruksprodukter er ikke å forberede næringen på WTO, det er det motsatte. Denne næringen trenger en gradvis økende konkurranse. Regjeringen stikker i god Senterpartiånd hodet i sanden og lar seg overbevise av de mest utrolige begrunnelser fra sterke lobbyister, avslutter Torbjørn Hansen.
