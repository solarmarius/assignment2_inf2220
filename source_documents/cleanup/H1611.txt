
Dato: 22. november 2000
FREMSKRITTSPARTIETS
STORTINGSGRUPPE
fra Stortingsrepresentant Per Sandberg, Fremskrittspartiet
VENTELØNN - ET GODE FOR DE UTVALGTE!
- Innenfor en 5-årsperiode har ventelønnsutgiftene for oppsagte tjenestemenn i staten økt fra 25,8 mill til formidable 246 mill., opplyser Per Sandberg.
Til tross for forskjellige virkemidler i omstillingsarbeidet for oppsagte tjenestemenn, har det i år 2000 vært ca. 10% økning i antall mottakere, fortsetter Sandberg.
- Og dette skjer altså i en tid da det er ekstremt stor etterspørsel på arbeidskraft. I en periode med meget positiv utvikling på arbeidsmarkedet, må det da være mulig for oppsagte tjenestemenn å omskolere seg?
- Denne form for forfordeling for ansatte i offentlig sektor er meget uheldig, og hjemmelen i tjenestemannsloven om rett til ventelønn bør så absolutt avvikles. Dette ikke minst sett i lys av at - konferer dagens debatt i Stortinget - Arbeiderpartiet etter budsjettforliket med sentrumspartiene nå går inn for økt innførsel av arbeidskraft til Norge, avslutter Sandberg.
