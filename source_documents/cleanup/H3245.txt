
6. mai 2000
Uttalelse fra Kristelig Folkepartis sentralstyre:
Gjennomgå Irak-sanksjonene
Norge må ta initiativ overfor FN for en gjennomgang av sanksjonspolitikken mot Irak. Vi kan ikke lenger være vitne til de utstrakte lidelsene som de nåværende sanksjonene medfører for sivilbefolkningen. Dette uttaler sentralstyret til Kristelig Folkeparti.
Snart ti års økonomisk og kulturell isolasjon av Irak har dessverre ikke svekket regimet til Saddam Hussein, slik målet var. Tvert i mot rammes uskyldige sivile.
Dagens sanksjonspolitikk forsterker enorme lidelser for Iraks sivilbefolkning. Ifølge UNICEF dør 150 barn hver dag som et resultat av boikotten. Siden sanksjonene startet er nærmere en million døde. De fattige lever under stadig verre kår. Helsetilbudet er elendig, og barn som enda har et skoletilbud, tas ut av skolen for å arbeide. Infrastrukturen faller fra hverandre, og landet preges av sosial oppløsning. Den begrensede handelen under FNs program "Olje for mat" har dessverre ikke bedret situasjonen for sivilbefolkningen. Generalsekretæren og andre høye funksjonærer i FN uttaler seg nå kritisk til sanksjonene. Det er på høy tid at sanksjonene gjennomgås, mener sentralstyret i KrF.
