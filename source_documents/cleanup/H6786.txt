
14.02.03
Åslaug Haga
Våpeninspektørene må få mer tid
Hans Blix viste til at det har blitt en bedring i Iraks vilje til samarbeid i forhold til tidligere, også på substans, men at en rekke spørsmål fremdeles står ubesvart. Det ble likevel understreket fra inspektørene at samarbeidet på irakisk side må forbedres betydelig.
- Det foreligger imidlertid ikke nye beviser som gir USA og Storbritannia grunnlag for å gå til krig nå, sier Åslaug Haga. Tvert imot ble det stilt spørsmål ved deler av USAs bevismateriale. Det internasjonale samfunnet ble også bedt om å dele sin informasjon med våpeninspektørene.
Orienteringene i Sikkerhetsrådet underbygger Senterpartiets standpunkt om at en krig kan unngås. Alle muligheter er ennå ikke er utprøvd for å finne en fredelig løsning. Men fortsatt internasjonalt press må til om det internasjonale samfunnet skal lykkes i å avvæpne Irak.
- Fremgangen den siste tiden gjør at det er grunnlag for at våpeninspektørene bør få mer tid til å gjennomføre sitt arbeid, sier Åslaug Haga.
