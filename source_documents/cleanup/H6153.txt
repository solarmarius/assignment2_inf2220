
21.09.02
Venstre
Vi har framtidas ideologi
­ Vi har framtidas ideologi. Den sosiale liberalismen tar hensyn både til fellesskapet og til enkeltmennesket. Den tar hvert enkelt menneskes utfordringer på alvor, for mennesket er alltid viktigere enn systemet, sa Lars Sponheim på Venstres landsstyremøte i dag. Han vil ikke være med på noen Bush-vendetta mot Irak, og sier miljø, småbedrifter og sosialt ansvar er Venstres viktigste saker.
­ Det er en dramatikk utenfor landets grenser, sa Venstre-leder Lars Sponheim på landsstyremøtet i dag. ­ Vi har hatt en markering om 11. september, og det er mange vanskelige spørsmål, ikke minst for liberalere. Vi må finne balansepunktene når verden krever handling. Sponheim tok for seg oppmerksomheten rundt Irak, og verdenssamfunnets reaksjon mot det som skjer ­ eller kanskje skjer ­ der.
­ Det er helt uaktuelt for Venstre å være med på en vendetta fra Bush-familien mot Irak. Men vi er ikke naive, heller. Vi er villige til å slåss for liberale og demokratiske verdier, og frihet for mennesker over hele verden, sa Sponheim. ­ Er det rett at det er i ferd med å skje en bygging av masseødeleggelsesvåpen, da kan vi ikke sitte stille. På Venstres vegne er jeg veldig glad for at vi nå har en situasjon hvor ballen ligger i Sikkerhetsrådet. Det er opp til oss å vise at FN er i stand til å være handlekraftig, sa Venstre-lederen.
Sponheim var inspirert av Folkpartiets valgsuksess i Sverige. Etter at Venstre gjennom aksjonsuka som avsluttes denne helgen har brukt begrepet "Et lite, men viktig parti", kunne partilederen referere til et oppslag på Folkpartiets nettsider dagen etter riksdagsvalget i nabolandet: "Et lite parti som gør stor skillnad har blivit något større."
­ Mange i Norge lever i den villfarelsen at Folkpartiets suksess skyldes lefling med fremmedfrykt. Det er så feil som det kan få blitt, sa Sponheim. ­ Vi står sammen om mer generøs flyktninge- og asylpolitikk ­ der kompromisser vi aldri.
Større oppslutning
Sponheim tror Venstre gjennom aksjonsuka er i ferd med å legge grunnlaget for større oppslutning. Men han tror likevel ikke resultatene på meningsmålingene kommer umiddelbart.
­ Vi må nok leve med totall og tretall en stund til, men vi står godt rustet til den dagen valgkampen blir intens, og partiene blir gjennomlyst på en helt annen måte enn i den tabloide hverdagen, sa Sponheim. ­ Folkpartiet har ligget på fire prosent i flere år, og suksessen skyldes at de tålte gjennomlysing da alvoret kom.
Sponheim mener det er tre stikkord som gjør at Venstre har potensiale til å bli større: Ideologi, plassering, politiske saker.
­ Vi har framtidas ideologi, sa Sponheim. ­ Den sosiale liberalismen tar hensyn både til fellesskapet og til enkeltmennesket. Den tar hvert enkelt menneskes utfordringer på alvor, for mennesket alltid viktigere enn systemet.
Sponheim mente Venstres plassering i det politiske landskapet nå er helt tydelig: ­ Vi er det borgerlige sentrumspartiet, og det eneste sentrumspartiet som er helt krystallklare på plasseringen vår, og på hvem vi vil samarbeide med i regjering.
Begynner med miljø
Av de politiske sakene har Venstre nå pekt seg ut tre hovedprioriteringer; miljø, småbedrifter og sosialt ansvar.
­ Det er ikke uten grunn at vi begynner med miljø, sa Lars Sponheim. ­ Vi skal være tydeligere på disse områdene, skjerpe oss litt i det kompliserte Venstre-hodet som alltid skal ha vanskelige resonnementer. Det vi investerer i tydelighet kan det gå mange år før du høster av.
Miljøpolitikken er en av de aller største utfordringene i vår tid, ifølge Sponheim, og da spesielt energi- og klimapolitikken. Han skulle gjerne ha sett at vi hadde kommet lenger i Johannesburg.
­ Vi trenger forpliktende mål og radikale og moderne løsninger. Svaret er aldri å gå tilbake til femtitallet, svaret ligger i nye løsninger. Venstre står for den framtidsglade miljøpolitikken, sa Sponheim. ­ Sentralt i miljøpolitikken står kollektivløft i storbyene. Her er det mulig å høste raske miljøgevinster, sa Venstre-lederen som siterte en Volvo-sjef på at det aldri var meningen å klemme biler inn i trange bykjerner.
­ Klassisk natur- og miljøvern har fått god oppmerksomhet fra denne regjeringen. Miljøvernministeren gjør en god jobb, og dette er sentralt i mange Venstre-folks hjerter. I det moderne samfunn vi lager, så kommer etterspørselen etter natur til å øke, sa Sponheim. ­ Når miljø fortsatt skal være et av våre viktigste områder skal vi ikke glemme den dynamiske miløpolitikken. Jeg husker godt da jeg kom inn på Stortinget i 1993, og formulerte begreper som "fra rød til grønn beskatning", begreper som i dag er allemannseie.
Småbedriftenes talsmann
Småbedrifter er den andre av Venstre hovedprioriteringer. ­ Venstre har i mange år vært småbedriftenes talsmann. Det gjelder å skape en arbeidsplass til seg selv og noen til, sa Sponheim. ­ Delingsmodellen, som på mange måter har båret Venstres gjenreisning, er en komplisert revisorteknikk som ganske enkelt sier at man straffer de aktive eierne, og belønner de som bare møter på et styremøte i ny og ne på Aker Brygge. Jeg har opplevd å stå i Stortinget og være 1 stemme mot 164 i kampen mot delingsmodellen. Jeg er ikke så rent lite stolt av at regjeringen nå har oppnevnt et utvalg der det ligger i mandatet at delingsmodellen skal fjernes. Det viser at det nytter å stå på og ha stayerevne.
Kampen om arbeidskraft blir viktig for næringslivet, ifølge Sponheim. ­ Prioriteringene i budsjettet er egentlig en kamp om hvor vi skal bruke arbeidskraften, sa Venstre-lederen. ­ Det er ikke et pengespørsmål, men et spørsmål om ressursene bak pengene. Skal det offentlige ta arbeidskraft på bekostning av private? Ingen har gode svar på framtidas velferdsløsninger uten å ha en løsning på hvordan man skaffer arbeidskraft.
Sponheim vil ha en enklere hverdag for småbedriftene. ­ Vi må basere mer på tillit og noe mindre på rigide regler. Dette handler ikke om store ord, men om daglig langsiktig arbeid. Det er en iboende svulst at kompleksiteten øker.
Etter forslag fra Venstre kommer regjeringen nå til å innføre solnedgangslovgivning, ifølge Sponheim. ­ Det finnes ti tusen regler og forskrifter, og det var først under vår første regjering at det ble laget en oversikt over dette. Når vi innfører solnedgangslovgivning, må en forskrift med jamne mellomrom kunne forsvare regelens berettigelse, ellers dør den ut av seg selv.
Sponheim mener distriktene i Norge står foran tøffe omstillingsrep. Sponheim bor selv i en liten bygd med 1200 mennesker, og sier: ­ Det største problemet er en mental krise om at alt er vondt og vanskelig. Aldri har mulighetene vært større, aldri har markedet for lokalt produserte matvarer vært større, aldri har markedet for opplevelser vært større, aldri resten av befolkningen vært mer opptatt av å reise rundt i Norge. Mulighetene vokser, men det gjør også depresjonen. Jeg sier ikke at vi ikke har uløste oppgaver, men hvis man ikke ser mulighetene, så klarer vi i hvert fall ikke å løse problemene. Og barn som vokser opp med at alt er vondt og vanskeig der de bor, de drar til byen.
Ideologisk ansvar
Alle partier snakker i større eller mindre grad om sosialt ansvar, men for Venstre er det ideologisk begrunnet, ifølge partilederen.
­ Utgangspunktet er det liberale menneskesynet, et samfunnsfellesskap som preges av stor frihet, men også varm menneskelighet. Liberalere har aldri nølt med å snakke i klartekst om de plikter som er rettighetenes speilbilde. Liberalismen har aldri vært pliktløshetens ideologi, men sidestiller plikter og rettigheter. Vi står for en gjennomtenkt holdning, et menneskesyn som preges av demokrati, toleranse, frihet og ansvar.
Venstre har nå bestemt seg for å tegne en tydeligere sosial profil. ­ Dette er ikke noe nytt, men nå gir vi det en klarere plass i utstillingsvinduet vårt, sa Sponheim, som nevnte Borgerlønn, forenkling, rusomsorg, psykiatri, sosial boligpolitikk og kriminalitetsbekjempelse. ­ Venstre og det sosiale ansvar skal bli tydeligere, sa Sponheim.
­ I det budsjettet som regjeringen legger fram, så lover jeg dere at det vil være god og gjenkjennelig Venstre-politikk på disse tre områdene. Likevel kan vi vente oss verdensrekord i støy fra politiske motstandere, og misfornøyde interessorganisasjoner. Men innenfor et stramt budsjett er det velferd som er prioritert fra regjeringen.
Større parti
­ Muligheten for at vi som sparti skal bil større er aboslutt tilstede, sa Sponheim. ­ Folkpartiet har vist vei. Vi skal vise at vi kan gjøre det samme, ved å kjempe for en bedre og moderne miljøpolitikk, bedre rammevilkår for gründere og småbedrifter, og et sosialt ansvar for de som faller utenfor.
