
06.10.2004
ARBEIDERPARTIETS STORTINGSGRUPPE
Karl Eirik Schjøtt-Pedersen, Aps kommunalpolitiske talsmann, om Regjeringens forslag til statsbudsjett:
- Alvorlig forverring i skoletilbud og eldreomsorg
- Regjeringens budsjett betyr kutt i skoletilbudet og kutt i eldretjenestene. Situasjonen i kommunene blir enda vanskeligere. Regjeringen foreslår ikke engang nok penger til å dekke kommunenes merkostnader som følge av endringene i befolkningen. Regjeringen har selv beregnet at disse kostnadene øker med 1,4 milliarder kroner. Men de foreslår bare å øke de frie inntektene med 1 milliard i forhold til beregningsgrunnlaget i kommuneproposisjonen. Det er mindre enn det regjeringen åpnet for i vår, sier Aps kommunalpolitiske talsmann Karl Eirik Schjøtt-Pedersen.
Schjøtt-Pedersen understreker at det er kommunene som utfører mange av de viktigste oppgavene i samfunnet. - Det finnes knapt noe som er viktigere enn å gi opplæring til våre barn, pleie til våre eldre og gi helsetjenester til dem som blir syke. Muligheten til å gi befolkningen et godt tjenestetilbud på disse områdene avhenger av at kommunene har penger nok til å utvikle tilbudet, sier han.
Han peker på at dagens utfordringer i kommunesektoren ikke kan løses bare gjennom omorganisering.121 kommuner og fylkeskommuner er satt under statlig tilsyn. Aldri før har det vært så mange. Underskuddet i kommunesektoren er anslått til 13,1 milliarder kroner før lånetransaksjoner i 2003. Situasjonen har blitt betydelig forverret i kommunesektoren under Bondevik-regjeringen. I kommune etter kommune har man måtte gjennomføre smertefulle kutt og nedbemanninger. Denne utviklingen vil forsterkes ytterligere neste år.
- Det er behov for mer penger. Dette er et spørsmål om verdier! Velger vi som samfunn å gi et bedre skoletilbud til våre barn? Velger vi å gi et bedre omsorgstilbud til våre eldre? Velger vi å gi et bedre helsetilbud til de som er syke? Eller velger vi heller å dele ut pengene i skattelette, spør Schjøtt-Pedersen. Han understreker at dette er et valg vi må gjøre. - Det er ingen naturnødvendighet, ei heller en nasjonaløkonomisk nødvendighet, at kommunene må ha så trang økonomi som de nå har, slår han fast.
- Regjeringen med Høyre i spissen vil gi skattelette. Derfor strammer de til kommuneøkonomien, og lar kommunepolitikerne ta den vanskelige jobben å fortelle lokalbefolkningen at det blir dårligere skoletilbud, dårligere eldreomsorg og dårligere helsetilbud, sier Karl Eirik Schjøtt-Pedersen.
Arbeiderpartiet vil styrke skoletilbudet, forbedre eldreomsorgen og utvikle helsetilbudet. Derfor vil partiet styrke kommuneøkonomien betydelig mer enn Regjeringen har lagt opp til for neste år.
Fakta om regjeringens forslag til økonomisk opplegg for kommunesektoren i 2005:
· Det foreslås en reell økning i kommunesektorens frie inntekter på kun 1 mrd. kr i 2005 eller om lag 0,75 % i forhold til begreningsgrunnlaget i kommuneproposisjonen. I kommuneproposisjonen la Regjeringen opp til en økning i frie inntekter på 0,75 til 1,5 mrd kr. Halvparten går til kommunene og halvparten til fylkeskommunene.
· Det legges opp til reell samlet vekst i kommuneøkonomien på 2,75 mrd. kr i forhold til inntektsnivået som ble lagt til grunn i kommuneproposisjonen.
· Regnet i forhold til overslag for regnskapet er veksten i de samlede inntektene 3,5 mrd. kr. At veksten regnet på denne måten er høyere, skyldes at inntektene i 2004 blir lavere enn lagt til grunn i kommuneproposisjonen.
· Regjeringen foreslår å øke den generelle momssatsen med 1 pst. poeng.
· Arbeidsgiverperioden i sykelønnsordningen reduseres til to uker og det innføres økonomisk medansvar for arbeidsgivere i trygdeperioden på 10 pst. Kostnaden for kommunene er anslått til å være om lag 179 mill kr. Dette kompenseres ikke.
· Det legges fram forslag om selskapsskatt til kommunene i tråd med det som ble vedtatt i vår.
· Timetallet i grunnskolen økes med 4 timer fra skoleåret 2005 - 2006. Rammetilskuddet økes som følge av dette med 135 mill kr. Dette er holdt utenfor beregning av vekst i frie inntekter.
