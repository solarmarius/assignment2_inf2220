
9.6.2005
Morten Lund, Finanspolitisk talsmann Senterpartiet
Høyre svekker demokratisk innsyn og kontroll i skatteoppkrevingen
Stortinget gjør denne uken en underlig, og lite klok beslutning. Regjeringspartiene og Fremskrittspartiet sørger i felleskap for å fjerne ordningen med kommunale skatteutvalg slik vi har i dag. I stedet skal skatteutvalgene organiseres i tilknytting til de enkelte likningskontor. Antallet skatteutvalg reduseres dermed til 99 skatteutvalg som skal dekke hele landet. Kommunene pålegges et interkommunalt samarbeid!
Dette kan kanskje høres ut som en liten og uproblematisk endring, men realitetene er at dette vil medføre dårligere kontroll med skatteoppkrevingen, mer byråkrati og mindre demokrati. Skatteutvalget fyller en viktig funksjon i skattebetalingssystemet og representerer en velprøvd og veletablert ordning.
Dagens skatteutvalg sikrer at et folkevalgt organ har innflytelse og innsyn i forvaltningens arbeidsområder.
Skatteutvalg i hver kommune gir en mulighet for skatteyterne til å få en rask, ubyråkratisk og ikke ydmykende behandling når en er kommet i en helt umulig helsemessig og økonomisk situasjon. Skatteutvalget utgjør en demokratisk sikkerhetsventil ved tvangsinndriving av skatt, ved at det i unntakstilfelle kan foretas en rimelighetsvurdering omkring kravets betaling. Erfaring viser at dette rimelighetsskjønnet best kan ivaretas av et lokalt valgt organ. I mange kommuner har også skatteutvalget fullmakt til å ta avgjørelse i saker som gjelder ettergivelse/nedsettelse av alle typer kommunale krav.
Dette er en ordning som fungerer svært bra, og som blir umulig å videreføre når det nå skal velges ett skatteutvalg pr. likningskontorområde. I tillegg vil et slikt utvalg bli et langt mer tregt og byråkratisk utvalg og føre til at relasjonene mellom skattebetalingsordningen og kommunal sektor vil bli svekket. Dagens ordning med at kommunekasserer er sekretariat for skatteutvalget vil heller ikke kunne fungere hensiktsmessig.
Jeg må si at jeg forundres over Høyre i denne saken. Høyre med Erna Solberg i spissen har brukt enhver anledning til å snakke om hvor viktig det er å styrke lokaldemokratiet. Så velger de i denne saken en løsing som åpenbart er dårligere enn dagens løsning både i forhold til demokratihensyn, hensyn til skattebetalerne og ikke minst vil medføre økt byråkrati. Det er ingen av oss tjent med. Vil Høyre i neste omgang gå inn for statlig skatteoppkreving?
