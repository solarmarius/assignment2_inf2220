
2003
RV
Fylkesingvalget i Vestfold
GRÅDIGE FYLKESPOLITIKERE.
De folkevalgte i fylkestinget er grådige. Fylkeskommunen har for lite penger til bl.a. de videregående skoler, barnevern, rus, tannhelse eldre og uføre og kollektivtrafikk, men fylkespolitikerne bevilger seg selv tross dette mer enn 12 millioner i året. I tillegg får partiene et årlig statlig tilskudd på 2.5 millioner. Fordelt på 45 politikere utgjør dette mer enn 300.000 kroner i året. Dette kommer i tillegg til politikernes ordinære lønn. Tre politikere har heltidsverv; Høyres ordfører, Kristelig folkepartis varaordfører og opposisjonslederen fra Arbeiderpartiet. Disse har mer enn 500.000 i året i godtgjørelse.
Fylkespolitikernes oppgaver er redusert. De somatiske sykehus og psykiatrien er overført til staten. Fra neste år mister politikerne også ansvaret for rus og barnevern. Politikernes oppgaver er redusert med mer enn 50%, men politikernes godtgjørelse stiger fortsatt i takt med stortingspolitikernes lønn. RV har en rekke ganger foreslått å halvere politikernes godtgjørelse og å fjerne støtten til de politiske partier, men responsen har vært mer preget av utskjelling enn av ros og støtte.
I fylkestingets møte 17.03.06 fikk Høyre, Frp, RV, Sykehuslisten og uavhengige flertall for en reduksjon av fylkeskommunens utbetalinger til politikere og partier med ca 2 millioner i året - fra og med neste valgperiode. Ap, SV, Kr, Sp og Venstre gikk inn for en mindre reduksjon og kjørte hardt ut mot Høyre fordi Høyre hadde skiftet standpunkt i retning Frp, RV og Sykehuslisten.
Etter valget vil bevilgningene til politikere og partier fortsatt være for høye. Fortsatt vil det være tre heltidspolitikere, det vil bli bevilget 1.7 millioner til de politiske partier og det vil bli bevilget ca 10 årlige millioner til fylkespolitikerne - i tillegg til de 2.5 årlige millioner som partiene får fra staten.
Etter RVs mening bør det kun være en heltidspolitiker; fylkesordføreren, vara-ordføreren bør ned i halv stilling og stillingen som opposisjonsleder bør utgå. Den fylkeskommunale støtten til de politiske partier bør utgå, det holder lenge at partiene får 2.5 millioner fra staten - og den fylkeskommunal støtte til politikerne utover dekning av tapt arbeidsfortjeneste bør reduseres kraftig. RV vil halvere de totale utgiftene til partier og politikere og bruke disse frigjorte 5 millioner til å styrke undervisningstilbudet i den videregående skole.
Etter vår mening er AP, SV, KrF, V og SP grådige når de går imot en reduksjon i fylkeskommunens utbetalinger til politikere og partier fra 12 til 10 millioner i året. Alle partier går til valg på å prioritere skole og et bedre tjenestetilbud. Det bør etter vår mening være samsvar mellom valgløfter og politisk praksis. Vi politikere er valgt for å prioritere, men vi er ikke valgt for å prioritere oss selv først.
--------------------------------------------------------------------------------------------------
RV GÅR INN FOR:
- All fylkeskommunal støtte til politiske partier bortfaller og all politisk møtegodtgjørelse reduseres kraftig.
- Antall politiske heltidsstillinger reduseres fra tre til en; fylkesordføreren.
- Politikere og byråkraters reisevirksomhet i inn- og utland reduseres kraftig.
- Antall stillinger i den fylkeskommunale administrasjon reduseres vesentlig til fordel for stillinger innenfor skole og øvrige tjenesteproduksjon. - Fylkeskommunale tjenester privatiseres ikke.
- Den fylkeskommunale handlingsplanen mot rasisme videreføres og legges ikke i en skuff. Fylkeskommunen ansetter flere kvalifiserte innvandrere.
- Den fylkeskommunale budsjettprosessen føres fortsatt for åpne dører. Nei til lukkede møter og hemmelige nedskjæringslister.
- Ordningen med offentlig spørretid innføres i fylkeskommunen - slik at folk kan stille direkte spørsmål til fylkesordfører/møteleder i alle fylkeskommunale møter.
- Fylkeskommunen avholder åpne høringer før viktige saker tas opp til behandling.
- Vestfold opprettholdes som selvstendig fylke. Fylkestinget fratas ikke politisk myndighet gjennom oppretting av et nytt 4. forvaltningsnivå; regionråd. Det utvikles samarbeid mellom tre selvstendige fylker; Buskerud, Telemark og Vestfold.
- Antall fylker reduseres kun gjennom frivillighet og initiativ fra de berørte fylker.
FYLKESTINGET TRENGER EI VAKTBIKKJE!
Alf Henriksen og Anne Guro Fiskevold sitter i en hage i Horten. Det er julivarme og erfaringene fra fylkestinget søkes oppsummert. Anne Guro er nr 2 på RVs fylkestingsliste og vil ha Alfs erfaringer etter åtte år i fylkestinget.
Alf:
Jeg vil først trekke fram de tette bånd mellom fylkespolitikerne og fylkes-administrasjonen. Jeg har 24 års erfaring fra kommunestyret i Horten/Borre, men det var nesten et sjokk å oppdage hvor tett politikere og administrasjon jobber i fylket og hvor liten innflytelse velgerne, brukerorganisasjonene har på betongalliansen mellom administrasjonen og partiene Høyre, Frp, KrF, SP, AP og SV.
Det er nesten umulig å se forskjell på politikere og administrasjon. De har kontor i samme bygg, de reiser sammen i inn- og utland. De snakker samme språk og tenker de samme tankene. Politikerne bevilger seg selv 12 millioner kroner i året i form av støtte til partier og politikere. I tillegg får partiene 2.5 millioner i statsstøtte og administrasjon og politikere bruker et betydelig årlig beløp på ikke nødvendige reiser i inn- og utland.
Jeg mener det er uanstendig å bevilge seg selv slike betydelige beløp når det er store uløste problemer i videregående skole, barnevern, rusomsorg, tannhelse eldre og uføre og kollektivtrafikk.
Anne Guro:
Andre viktige erfaringer?
Alf:
Det var definitivt en sjokkartet opplevelse å oppdage at fylkespartiene Høyre, Frp, SV, KrF, Sp og Venstre la ned den medisinske akuttfunksjonen ved Horten og Sandefjord sykehus og slik ga oss færre sykehussenger og et dårligere sykehustilbud i det mest sykehusfattige fylket i landet og skandaløse forhold ved Sentralsykehuset i Tønsberg - med store støyplager fra byggearbeider, et stort antall korridorpasienter, for stor arbeidsbelastning for de ansatte og for høy terskel for innleggelse - dette på tvers av svært stor folkelig motstand i Sandefjord og Horten.
I tillegg var det en selsom opplevelse at fylkestingets flertall støttet stortings-partiene Høyre, Ap og Frp i deres ønske om å overføre sykehusdriften fra fylkene til statsforetak. Slik ble fylkespolitikerne fratatt styringen av sykehusene og profesjonell styrer og direktører med millionlønn overtar sykehusdriften. Dette har helt klart ført til et dårligere sykehustilbud og dårligere innsyn i og innflytelse på avgjørelsesprosessene for presse, publikum og politikere. Vi har fått færre sykehussenger og sykehusene i Vestfold og landet forøvrig drives med et stadig økende underskudd.
På toppen av dette nektet staten å dekke sykehusenes underskudd fra 2001, noe som har medført at Vestfold fylkeskommune har måttet redusere sitt tjenestetilbud innenfor områder som videregående skole, barnevern, rusomsorg og tannhelse eldre og uføre - og det er skapt betydelig usikkerhet hvorvidt utbyggingen av sykehuset i Tønsberg vil kunne fullføres i tråd med tidligere planer.
Anne Guro:
Andre sjokkartede nedleggelser?
Alf:
Jøss ja. Høyre, KrF, Ap og SV la også ned Hof Psykiatriske og Østegaard MS-senter på tross av sterk motstand fra ansatte, innlagte og en rekke faginstanser. Spesielt var det skuffende å oppleve at SV var så nedleggingskåte på tross av stor lokal og faglig motstand.
Anne Guro:
Hva har du gjort i forhold til ev. sammenslåing av fylker og oppretting av nye regioner?
Alf:
Jeg har gått inn for å opprettholde Vestfold som eget selvstendig fylke og gått imot fylkestingets vedtak om å frata fylkestinget myndighet gjennom oppretting av et regionråd og oppretting av slikt nytt 4. forvaltningsnivå. Jeg har også foreslått at forsøksregionen mellom Buskerud, Telemark og Vestfold ble etablert gjennom et samarbeid mellom selvstendige fylker - men jeg fikk ingen støtte fra AP og SV.
Anne Guro:
Du markert deg kraftig skolepolitisk?
Alf:
Ja i en lang rekke saker. Jeg foreslo blant annet i hovedutvalg for utdanning og kompetanse 2. juni i år at fylket ikke skulle si opp lærere i den videregående skole i skoleåret 2003-2004 p.g.a. reduserte budsjettrammer. 70 lærere hadde mottatt oppsigelsesvarsel, men Ap støttet ikke forslaget "da det ikke var fremmet i riktig sak".
Jeg gikk også imot at årsrammene i de enkelte fag skulle reduseres i skoleåret 2003-2004, men heller ikke her fikk jeg støtte fra Ap.
Ap støttet heller ikke forslaget om at bygging av nye storskoler til 1.5 milliard kroner må vurderes på nytt i lys av store nedskjæringer i den videregående skole, men forslaget fikk flertall. Hovedutvalg for utdanning og kompetanse vedtok at de ikke kunne akseptere en planlegging og utbygging av nye storskoler som svekker undervisningstilbudet i den videregående skole.
Anne Guro:
Andre viktige RV-initiativ?
Alf:
Jeg fremma forslag til uttalelse til storting og regjering som argumenterte for økt bruk av oljefondet for å forhindre en nedbygging av det offentlige velferdstilbudet, men fikk ingen særlig støtte.
Jeg tok opp forslag til uttalelse mot USAs krig mot Irak i fylkestinget, men fylkesordføreren avviste å ta forslaget opp til behandling uten at noen partier protesterte, heller ikke SV.
Anne Guro:
Du har vært opptatt av fotball?
Alf:
Ja i en situasjon hvor fylkeskommunen sto foran store budsjettkutt, blant annet i videregående skole - reiste fylkesrådmannen, kulturdirektøren og seks andre kulturbyråkrater på fem dagers hygge- og kulturtur til Barcelona for å bo på hotell og for blant annet å få med seg Champions League-kampen mellom FC Barcelona og Galatasaray.
Dette tok jeg opp i fylkestinget som et eksempel på unødvendig bruk av fylkeskommunale midler. Jeg fikk brei mediadekning, men ingen støtte fra de andre partiene.
Anne Guro:
Hvordan vil du oppsummere dine år i fylkestinget?
Alf:
RV er absolutt nødvendig som vaktbikkje i fylkestinget. Ingen av de andre partiene, heller ikke SV er til å stole på når det gjelder å forsvare velferds-tilbudet og å forhindre misbruk av fylkeskommunale midler.
I en situasjon hvor antall fylkestingsrepresentanter blir redusert fra 45 til 39 i neste periode trenger RV din stemme for å kunne sikre plassen i fylkestinget.
--------------------------------------------------------------------------------------------------------------------
RV GÅR INN FOR:
- Stortinget må bevilge penger fra oljefondet for å finansiere to spors høyhastighets jernbane og fire felts motorvei gjennom Vestfold. Jernbanen er viktigst for å sikre en miljøvennlig transport av personer og gods, men veksten i biltrafikken og de mange dødsulykkene på E18 gjør også slik 4 felts motorvei nødvendig.
- Vestfold- og Sørlandsbanen bygges sammen.
- Person- og godstrafikken overføres fra vei til bane og båt.
- Vestfold fylkeskommune satser på el-biler.
- Busstilbudet styrkes gjennom bedre rutetilbud kveld og helg.
- Det utvikles et sammenhengende nett av sykkelstier i Vestfold.
- Kollektivtrafikken tilrettelegges for funksjonshemmede og syklister.
- Det utarbeides miljøhandlingsplan for flyplassen på Torp.
- Sentralsykehuset i Vestfold må bygges ut til et fullverdig sentralsykehus med et økt antall senger og et forbedret ambulansetilbud. Vi godtar ikke nedbygging av sentralsykehuset tog overflytting av viktige funksjoner ytil Buskerud og Telemark.
- Helseforetakene må åpnes for politisk påvirkning og politisk styring av sykehusene gjeninnføres.
- Behandlingskapasiteten i sykehus, psykiatri og barnevern må økes betydelig.
- De narkomanes menneskeverdighet må ivaretas gjennom utvikling av et bedre helse-, avrusing og behandlingstilbud i nært samarbeid med de narkomanes interesseorganisasjoner. Det legges stor vekt på å utvikle lavterskel-tilbud.
