
12.3.2004
SP
Fellingstillatelse for ulv i Agder?
Stortingsrepresentant Inger S. Enger, Senterpartiets medlem i Energi- og miljøkomiteen, spør i skriftlig spørsmål til Miljøvernministeren om han vil sørge for at det blir gitt fellingstillatelse på en ulv i Agder.
- Det er brei politisk oppslutning om å unngå en fast stamme av ulv så langt vest i landet. Det vil derfor ha liten mening å nekte fellingstilltatelse med tanke på seinere familieetablering, uttaler Inger S. Enger.
Engers spørsmål lyder: "Vil miljøvernministeren sørge for at det blir gitt fellingstillatelse raskt, slik at jakta kan gjennomføres mens det er sporsnø og mulighet for å få felt ulven?"
Spørsmålet med begrunnelse ligger som vedlegg.
- - - - - - -- - - -
Stortinget, 10. mars 2004
Stortingets President
Jeg tillater meg å stille følgende spørsmål til skriftlig besvarelse til Miljøvernministeren:
Det er blitt søkt om fellingstillatelse på ulv i Aust-Agder etter at det har vært betydelige tap av beitedyr. Dette er et område der det er brei enighet om at det for framtida ikke bør etablers stasjonær ulv. Vil miljøvernministeren sørge for at det blir gitt fellingstillatelse raskt, slik at jakta kan gjennomføres mens det er sporsnø og mulighet for å få felt ulven?
Begrunnelse:
Tre næringsorganisasjoner i Aust-Agder har for andre gang søkt om fellingstillatelse på ulv i fylket. Sauebestetningene i fylket har særlig de to siste sesongene hatt sterk økning i tapstallene. Det er sannsynliggjort at det har vært ulv i de samme beiteområdene tre år på rad. Alt tyder på at ulven har blitt stasjonær, og det er frykt for at det kan bli pardannelse. Minst 1 ulv gjorde f. eks. skader i Froland og Birkenes kommuner sist sommer. Det er også spora ulv i disse kommunene flere ganger utover høsten og fram til jul.
De vestre delene av Aust-Agder fylke, som det her er snakk om, ligger innenfor dagens forvaltningsområde for ulv. Dette har Direktoratet for naturforvaltning lagt avgjørende vekt på i sitt avslagsbrev datert 7.1.2004. Direktoratet har også lagt til grunn at ulven ikke er stasjonær. Det kan stilles spørsmål ved begge disse argumentene.
Sjøl om ulven befinner seg innenfor dagens forvaltningsområde, er det bare noen få kilometer til grensa der ulv ikke skal kunne etablere seg i noe tilfelle. St. meld. nr. 15 (2003-2004) som blei lagt fram like før jul, inneholder forslag om store innskrenkninger i det geografiske området for familiegrupper av ulv. Det er brei politisk oppslutning om å unngå en fast stamme av ulv så langt vest i landet. Det vil derfor ha liten mening å nekte fellingstillatelse på ulv i Agder nå, med tanke på seinere familieetablering. Svært mye tyder på at ulven i området er blitt stasjonær.
Eksisterende ulveforvaltning har mål om 8-10 familiegrupper av ulv i Sør-Skandinavia. Dette målet er nådd, og det vil da være grunnlag for å kunne gi fellingstillatelse. Rådgivende Rovviltutvalg i Agder har anbefalt å gi fellingstillatelse. Det er kort tid til ny beitesesong. Hvis det blir handla nå, kan en unngå en ny beitesesong med store skader.
Inger S. Enger
