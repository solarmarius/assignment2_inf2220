
12.10.2004
Sp
Breitt fleirtal for offensiv satsing i distrikts- og regionalpolitikken!
Innstillinga frå Distriktskommisjonen viser at det er mogleg med ein langt meir offensiv distrikts- og regionalpolitikk. Dersom forslaga frå kommisjonen vert følgd opp frå regjering og Storting vil det vere svært positivt for utvikling av velferd og verdiskaping langs kysten og i bygdene, seier medlem i Distriktskommisjonen og nestleiar i Senterpartiet, Liv Signe Navarsete. Eg er særleg glad for forslaga om "vern gjennom fornuftig bruk", auka vegsatsing, offentleg ansvar for utbygging av breiband og auka investeringstilskot til bedriftene i distrikta, seier Navarsete.
Innstillinga dokumenterer at Noreg har eit stort handlingsrom i distriktspolitikken, sjølv med EØS-avtalen. Det er opp til norske politikarar å ta heile Noreg i bruk, gjennom ei aktiv tilrettelegging for å utløyse det verdiskapingspotensialet som finst rundt om i landet. Senterpartiet har stått nærast åleine om mange offensive forslag for distrikta dei siste åra. Eg håpar at vi med distriktskommisjonen si innstilling i botnen kan samle fleirtal for ein ny giv.
Senterpartiet vil åtvare mot forslag til omdisponeringar som eit fleirtal i distriktskommisjonen går inn for. For Senterpartiet er det uaktuelt å omdisponere midlar frå jordbruksavtalen til andre distriktspolitiske tiltak. Landbruket er ein føresetnad for busetjing i distrikts-Noreg, og det vil difor vere negativt både for busetnad og utvikling av reiseliv og andre næringar om landbruket vert svekka. Dei næringsretta verkemidlane er redusert med meir enn to mrd. berre siste stortingsperioden. Auka ambisjonar i distriktspolitikken må difor følgjast opp med friske midlar dersom måla skal nåast, seier Navarsete.
- Stortinget må ta distriktskommisjonen på alvor når den foreslår desentralisering av makt til kommunane og regionane. Det er stort behov for ei demokratireform i Noreg, der eit folkevald regionalt nivå kan stå for ei territoriell samordning av statleg sektorpolitikk. Eg er glad for at eit så breitt fleirtal i kommisjonen går inn for å flytte makt frå staten og nærare folk flest.
Eit stort fleirtal ynskjer ei massiv overflytting av makt frå staten til regionane. Då er det ein stor logisk brist at eit fleirtal ynskjer at staten skal ta avgjerd i høve kommunestrukturen. Dersom kommisjonen verkeleg meiner at vettet er likt fordelt må ein og overlate ansvaret for organisering av kommune- og regionstrukturen til folkevalde og innbyggjarar på lokalt og regionalt nivå! For Senterpartiet handlar dette om lokaldemokrati og ei konsistent haldning der vi meiner at innbyggjarane veit best kva som er rett for deira lokalsamfunn, avsluttar nestleiar i Senterpartiet Liv Signe Navarsete.
