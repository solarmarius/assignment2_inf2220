
Tirsdag 11. februar 1992
GJENBRUK AV HJELPEMIDLER I SPØRRETIMEN
Store verdier er bokstavelig talt lenket til rullestoler og andre tekniske hjelpemidler for funksjonshemmede. Utstyr for flere millioner blir liggende på lager i stedet for å bli brukt om igjen. Onsdag tar stortingsrepresentant Eleonore Bjartveit (KrF, Oslo) dette opp i Stortingets spørretime.
-Saken er blitt aktualisert gjennom et oppslag i VG, men man har nok vært kjent med dette i de helsefaglige miljøene fra før, sier Eleonore Bjartveit. Hun håper sosial-departmentet vil se på de innkjøpsordningene som finnes for slikt utstyr, og få til avtaler som kan være gunstige for alle parter.
-Jeg vet at mye av dette utstyret kjøpes inn gjennom spesialforretninger, og at dette er vesentlig dyrere enn om man gjør innkjøpene på det åpne marked, sier hun.
Elonore Bjartveit er primært opptatt av at det blir etabler gjenbruksrutiner for tekniske hjelpemidlene for funksjonshemmede, slik at det offentlige kan spare penger. Bare for Oslos vedkommende kan det være snakk om millionbeløp, ifølge oppslaget i VG.
-Uansett synes jeg det er skammelig dersom fullgodt utstyr bare skal lagres her i Norge. Kan det ikke anvendes her i landet, finnes det et enormt behov for rullestoler, krykker og andre hjelpemidler i såvel u-landene som i deler av Øst-Europa. Jeg vet om flere humanitære og religiøse hjelpeorganisasjoner som ville være lykkelige om de kunne videreformidle en del av det utstyret som bare lagres ned her i landet, slår stortings-representant Eleonore Bjartveit fast.
