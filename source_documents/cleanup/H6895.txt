
19.03.03
ARBEIDERPARTIETS STORTINGSGRUPPE
KRAFTIGE TILTAK FOR ØKT KRAFTPRODUKSJON
Arbeiderpartiet går inn for en rekke forslag som vil øke kraftforsyningen i Norge og dermed bidra til billigere strømpriser. Det varslet Arbeiderpartiets leder Jens Stoltenberg da han på Hydro Porsgrunn i dag mottok en rapport fra en arbeidsgruppe for energi- og kraftpolitikk som har vært ledet av tidligere energiminister Finn Kristensen.
Hovedårsaken til den ubalansen i det norske kraftmarkedet som ble så synlig for alle i vinter, er at etterspørselen etter kraft er høyere enn produksjonen. Arbeidsgruppa mener derfor det haster med å sette i gang tiltak for økt kraftproduksjon.
Arbeidsgruppa foreslår blant annet:
Bruk av naturgass til energiproduksjon gjennom betydelig statlig medfinansiering av infrastruktur for transport av gass, og ved å bruke det offentlige eierskapet i Statkraft og regionale kraftselskaper til langsiktige investeringer i ny kraftproduksjon.
Det må etableres et nytt selskap for bygging og drift av gasskraftverk, og konsesjoner til gasskraftverk må gis der energiutnyttelsen er størst.
Videre vannkraftutbygging gjennom modernisering og utvikling av eksisterende anlegg.
For å sikre langsiktige industriarbeidsplasser må vi ta større del av gassen vår i bruk i industriell sammenheng, sier Stoltenberg. I forbindelse med Stortingets arbeid med St.meld.nr.9 om innenlands bruk av naturgass mv. går Arbeiderpartiet inn for:
At staten gjennom et statlig selskap medfinansierer infrastruktur for transport av gass, som for eksempel bygging av gassrør til Grenland. Selskapet tilføres betydelig egenkapital, i første omgang 3 milliarder kroner.
Det etableres et gassteknologiprogram som koordineres av et innovasjonsselskap i Grenland som opprettes fra 1. januar 2004.
