
Dato: 26.november 2004
Stortingsrepresentant Kenneth Svendsen (FrP)
- Skogsholm mangler kontroll
Samferdselspolitisk talsmann i FrP, Kenneth Svendsen, krever at Torild Skogsholm straks rydder opp i rotet som fører til at over 600 millioner kroner ikke kan brukes på vegbygging i årets budsjett. - Situasjonen minner om dårlig kontroll, sier han.
Svendsen sier det er uhørt at viktige bevilgninger til veibygging står ubrukt fordi Vegvesenet ikke klarer å utarbeide anbudsdokumenter. - Dette er helt uaktuelt. Vegnettet i Norge er så slitt at hver en krone må brukes så fort som mulig, sier han.
Svendsen har derfor sendt et brev til samferdselsminister Torild Skogsholm hvor han krever at Statsråden tar kontroll og sørger for at Vegvesenet lager anbud slik at vegutbyggingen gjennomføres slik Stortinget har bestemt. - Det er samferdselsminister Torild Skogsholms klare ansvar å sørge for at de vedtakene Stortinget gjør blir effektuert, sier han.
- Dersom det er kapasitetsmangel i Vegvesenet så får statsråden leie inn private bedrifter til å gjøre jobben, krever Svendsen.
Kenneth Svendsen sier det er frustrerende å kjempe for mer penger til veiformål når det i ettertid viser seg at statsråden har så liten kontroll over eget departement, at hun ikke klarer å gjennomføre vedtakene.
- FrP fikk i budsjettforliket med regjeringspartiene innvilget 350 millioner ekstra til veibygging, og det ble sagt at dette var midler som kunne brukes i 2005. Jeg vil også ha et svar fra Skogsholm om dette er noe hun heller ikke klarer, avslutter han.
