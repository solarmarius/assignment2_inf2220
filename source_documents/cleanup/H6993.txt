
11.04.03
Rolf Reikvam, leder av utdanningskomiteen
- Forkast gammeldags eksamen!
Lederen av utdanningskomiteen, Rolf Reikvam, la i dag inn forslag på Stortinget om å få en stortingsmelding om eksamen og elevvurdering i skolen.
- Dagens system for offentlige eksamener og måten å vurdere elevene i skolen er gammeldags, mener Reikvam.
SV foreslår å fjerne avgangsprøven i grunnskolen, erstatte dagens eksamen i videregående skole med mer moderne eksamensformer, og fornye skolenes måte å vurdere elevene i skolen.
- I forbindelse med kvalitetsreformen har vurderingsformene innen høyere utdanning blitt modernisert. Nå er det på tide med en tilsvarende gjennomgang av vurderingsformene i skolen, sier lederen av utdanningskomiteen.
Reikvam har flere innvendinger mot dagens vurderingssystem.
- Vi må legge mer vekt på den løpende vurderingen elevene får underveis i skolen. Det er denne tilbakemeldingen elevene kan lære noe av. Dessuten må vi se på eksamensformen. De tradisjonelle eksamens- og prøveformene måler ikke viktige egenskaper som skolen skal lære elevene, for eksempel evne til å innhente og vurdere ulike typer informasjon, evne til samarbeid og til å tenke på tvers av fag. Derfor må vi tenke nytt på hvordan eksamen legges opp, sier Reikvam.
