
5. april 2001
Kjell Magne Bondevik på folkemøte i Tromsø:
Økt satsing på rassikring og trafikksikkerhet
-Tiltak for å bedre sikkerheten på veiene er viktig for å øke tryggheten og trivselen i distriktene. Derfor foreslo KrF i Nasjonal Transportplan 400 mill kroner mer til rassikring over fire år og en omlegging av bevilgningene til rassikringsarbeidet, dette uttalte Kjell Magne Bondevik på et åpent møte i Tromsø torsdag 5. april.
-Vi vet at det mange steder i Nord-Norge, og kanskje spesielt i Troms, er mange som er bekymret på grunn av stor rasfare. Daglig ferdsel på rasfarlige veier er en stor påkjenning for mange. Derfor ønsker vi å øke innsatsen for rassikring av veiene. KrF foreslo 400 millioner ekstra til rassikring i løpet av de neste 4 årene. Vi foreslo også at støtten til rassikring blir lagt om. I dag er det relativt tilfeldig hvilke rassikringsutgifter som føres på rassikringsposten og hvilke som føres over ordinære poster for vegbevilgninger, sa Bondevik.
KrF fremmet forslag om at støtten til rassikring skulle gis i form av en tilskuddspost. Det innebærer at Staten selv tar ansvar for rassikring på stamvegene, mens det settes av en sum penger på en tilskuddspost som fylkene kan søke om ekstra midler fra når de prioriterer rassikringstiltak innenfor den fylkesfordelte rammen til øvrige riksveger eller på fylkesvegnettet. Dette vil styrke arbeidet med å trygge ferdselen i områder som i dag er farlige.
