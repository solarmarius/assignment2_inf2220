
26.04.01
Fra: Stortingsrepresentant Ola T. Lånke (KrF)
Manglende vilje til mediepolitiske valg
Kulturministerens mediepolitiske redegjørelse var fattig på visjoner om den kulturpolitiske rolle mediene skal ha. Redegjørelsen innebar lite nytt og var mer en varsling av en kommende Stortingsmelding. Den var i sin helhet viet NRK og først i en Stortingsmelding får vi avklaringer når det gjelder NRKs digitale strategi, finansiering, samt avklaring av de ulike kanalenes sendeflater og profil. Jeg savner vilje til mer offensive grep i mediepolitikken fra regjeringens side. Dette uttaler Ola T. Lånke, mediepolitisk talsmann i KrF.
For KrF er det viktig hvilken kulturpolitisk rolle NRK skal spille og hvilke verdier en formidler i en overkommersialisert tid. Disse viktige problemstillinger fikk liten oppmerksomhet. Det er bra at barn og unge ble nevnt, men hensynet til distriktene, den multikulturelle virkelighet, samt tro og livssyn var fraværende. Språket, kunstens og litteraturens betydning fikk heller ikke fortjent oppmerksomhet. NRK som informasjonsformidler berørtes, men det kom ikke noe om radioens fremtidige rolle i en visualisert virkelighet og den globale utfordring. Det er for svakt, for medier er mer enn fjernsyn.
KrF vil bevare NRK som lisensfinansiert, reklamefri allmennkringkaster. Hovedvekten i redegjørelsen ble lagt på de organisatoriske og økonomiske utfordringer. Dette uten forslag til løsninger og veivalg, utover vage antydninger om statlig medfinansiering når det gjelder overgangen til digitalt fjernsyn. NRK skal fortsatt være reklamefritt og i hovedsak lisensfinansiert. Hun åpnet et lite vindu på gløtt for reklamefinansierte sportssendinger. NRK skal fortsatt hevde seg som vår viktigste fremste kultur- og mediepolitiske bedrift.
Jeg er glad for at det skal foretas en gjennomgang av mediepolitikken i form av en stortingsmelding til høsten. Først da skal vi få mer konkrete avklaringer når gjelder viktige veivalg i NRK. Redegjørelsen mangler altså vilje til å ta dagens mediepolitiske valg. Det er for defensivt av regjeringen. Etter det sterke mediefokus som har vært på NRKs økonomiske situasjon det siste halvåret, må det kunne forventes at kulturministeren gir klarere signaler for sin satsing på dette viktige området. Dette uttaler mediepolitisk talsmann i KrF, Ola T. Lånke.
