
Stortinget, 23. januar 2002
Magnhild Meltveit Kleppa, SP
Statsråd Solberg på tilbaketog
4 Stortingsrepresentanter fra Senterpartiet tok i dag fatt i Kommunal- og regionalminister Erna Solbergs uttalelser om kommunenorges framtid, hvor statsråden fikk store problemer med å forklare regjeringens politikk overfor kommunesektoren framover. Hennes tidligere uttalelser om at antall kommuner må reduseres med 100 og at kommuner som ikke vil vurdere sammenslåing selv skal straffes økonomisk, er etter hennes utsagn i dag ikke noe Samarbeidsregjeringen kan stille seg bak.
"Det må være et problem for regjeringen og særlig for KrF, at Statsråd Solberg i offisielle taler tar til orde for slike dramatiske grep, når det ikke representerer regjeringens holdning til utviklingen i kommunesektoren", sier leder i kommunalkomiteen Magnhild Meltveit Kleppa (SP). "Regjeringa må så snart råd er bringe klarhet i dette spørsmålet, slik at folk ute i kommunene vet hva de skal forholde seg til framover."
Når det kom til spørsmål om kommuneøkonomi og tjenestetilbud måtte statsråden innrømme at kommunesektoren i dag har for svak økonomi til å yte de tjenester og den kvalitet som er forutsatt.
" Senterpartiet er opptatt av å styrke tjenestetilbudet der det er for svakt. Kommunalministeren vil fordele elendigheten gjennom å ta penger fra de kommunene som har et rimelig godt tilbud og fordele disse til andre. Kommunesektoren trenger friske midler ikke strukturreformer for å bedre tjenestetilbudet." Sier Meltveit Kleppa
