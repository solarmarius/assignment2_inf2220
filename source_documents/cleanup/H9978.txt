
12.3.2006
FrP
Siv Jensen innstilt som ny partiformann i FrP
Fremskrittspartiets valgkomité har i dag enstemmig innstilt Siv Jensen som ny partileder etter partiformann Carl I. Hagen.
- Siv Jensen har en formidabel oppslutning i partiet og for oss i valgkomiteen var dette en enkel jobb, sier komiteens leder John Karlsen.
Som følge av dette blir vervet som 1. nestformann også ledig. Her har komiteen enstemmig innstilt Per Sandberg fra Sør-Trøndelag.
- Per Sandberg er i dag parlamentarisk nestleder og med han som 1. nestleder også i partiet får Fremskrittspartiet en enhetlig ledelse som på en god måte representerer hele partiets organisasjon og velgermasse sier Karlsen. Per Arne Olsen er ikke på valg, og fortsetter således som 2. nestformann.
Når det gjelder valg til de ledige verv som sentralstyremedlemmer har komiteen lagt vekt på kontinuitet, og har således foreslått gjenvalg på sentralstyremedlemmene Liv Røssland fra Hordaland, Oskar Grimstad fra Møre og Romsdal samt Kenneth Svendsen fra Nordland.
Som varamedlemmer har komiteen foreslått kommunalråd i Trondheim Kristian D. Hauge, gruppeleder i Akershus FrP, Vibeke Limi, gruppeleder i Telemark FrP Thorleif Vikre og nestformann i Hordaland FrP Gustav Bahus som hhv. 1 - 4 varamedlem.
