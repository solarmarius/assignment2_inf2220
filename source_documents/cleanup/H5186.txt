
Gardermoen, 30. september 2001
Venstres landsstyre ønsker samarbeidsregjering
Venstres landsstyre uttrykker et sterkt ønske om at de pågående samtaler mellom Høyre, Kristelig Folkeparti og Venstre skal føre fram til forhandlinger med sikte på en regjeringsdannelse mellom de nevnte partier. En slik regjeringsdannelse være viktig i et langsiktig perspektiv for å bygge et borgerlig alternativ.
Forutsetningene for at Venstres styrende organer skal kunne gi klarsignal for regjeringsforhandlinger, er at forhåndssamtalene tydelig signaliserer at forhandlingene kan munne ut i en regjering hvor alle de tre partiene får gjennomslag for store deler av sin politikk.
Venstres landsstyre vil spesielt peke på områder som miljøpolitikk, distriktspolitikk, satsing på kultur, utdanning og forskning hvor det er viktig at Venstre får gjennomslag. Det er også avgjørende for Venstres landsstyre at politikken en borgerlig samarbeidsregjering fører får en god sosial profil.
I en tid med mye uro og store omveltninger både nasjonalt og internasjonalt er det avgjørende at landet får en styringsdyktig regjering. I det bilde som tegner seg etter valget 10. september vil en samarbeidsregjering mellom Høyre, Kristelig Folkeparti og Venstre ha et stort handlingsrom i Stortinget og således gode muligheter for å få gjennomført viktige og nødvendige reformer som f.eks. effektivisering og forenkling av offentlig sektor.
