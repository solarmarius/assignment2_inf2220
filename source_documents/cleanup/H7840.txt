
02.10.2003
ARBEIDERPARTIETS STORTINGSGRUPPE
Nestleder Hill-Marta Solberg (Ap) om dagens ledighetstall fra Aetat:
- Nå kreves det handling mot arbeidsledigheten!
- Ledighetstallene som ble lagt fram av Aetat i dag gir grunn til bekymring. Nå er det om lag 110.000 personer som er utenfor det ordinære arbeidsmarkedet, og arbeidsledigheten fortsetter å stige. Regjeringen har ført en passiv politikk som har gitt høy arbeidsledighet. Nå krever vi handling fra Regjeringen, sier Hill-Marta Solberg, nestleder i Arbeiderpartiet.
- Ledighetstallene bekrefter dessverre den negative utviklingen vi har hatt i arbeidsmarkedet i lang tid. Vi forventer at Regjeringen nå innser alvoret i situasjonen. Nå trengs det handling og ikke bortforklaringer. Vi kan ikke sitte stille å se på at så mange går arbeidsledige og at så mange står i fare for å miste arbeidet. Det er ille for den enkelte som blir rammet, og det er ille for samfunnet, sier Solberg.
Arbeiderpartiet mener det er behov for et krafttak mot den økende ledigheten og for å styrke norsk næringsliv.
- Vi forventer at Regjeringen viser handlekraft i sitt forslag til statsbudsjett for 2004. Det trengs en helhetlig politikk for å få hjulene skikkelig i gang i næringslivet. Vi må ha en ny kurs for å få bukt med arbeidsledigheten. Vi kan ikke la den bite seg fast på et høyt nivå. Arbeiderpartiet vil ha en politikk som fører til ny vekst, flere arbeidsplasser og færre arbeidsledige. Dette blir en hovedsak for Arbeiderpartiet under behandling av statsbudsjettet i høst, sier Solberg.
