
Kristelig Folkepartis landsmøte:
VELFERDSPOLITISK UTTALELSE
Velferd er mer enn økonomisk og sosial trygghet. Landsmøtet i Kristelig Folkeparti er opptatt av at spørsmål om verdier og livskvalitet i større grad skal prege velferdsdebatten. Mobilisering av ansvar for eget liv, målbevisst arbeid for å forhindre ytterligere forvitring av menneskelig fellesskap og omsorg for de mest vanskeligstilte må være basis for velferdspolitikken i framtida.
Forebyggende tiltak må opp-prioriteres i velferdsarbeidet. Bruken av alkohol i Norge viser nå igjen en klar økning. Alkoholforbruk representerer samfunnets største sosiale problem. KrF er opptatt av å stanse en stadig økt liberalisering av alkoholpolitikken og vil kjempe for en mer offensiv edruskapspolitikk. Landsmøtet utfordrer andre politiske partier til å være med på en slik kursendring.
Kommunen som velferdsenhet må styrkes, basert på nærhet og lokal kjennskap til folks hverdag. Livskraftige sosiale nettverk i nærmiljø og lokalsamfunn er en uvurderlig velferdsressurs. KrFs landsmøte ønsker at samarbeid og samhandling mellom det offentlige og frivillige organisasjoner, menigheter etc. styrkes. Forsøk med frivillighetssentraler må følges opp.
Ved utformingen av en fremtidsrettet velferdspolitikk vil KrF prioritere familiens stilling i samfunnet. Barns interesser skal gis høyeste prioritet. Partiet vil bl.a. arbeide målbevisst videre for å få gjennomslag for sine forslag om kontantstøtte og omsorgsvikariat, for å gi småbarnsfamilier reell valgfrihet og mer tid for samvær og kontakt mellom foreldre og barn.
KrFs landsmøte går inn for å heve barnetrygdalderen fra 16 til 18 år, gjennom å fordele dagens samlede stønadsbeløp over 2 ekstra år. Forslag om å innføre behovsprøving av barnetrygden avvises.
Regjeringen varsler at velferdsmeldingen vil inneholde forslag om å nedkorte perioden for overgangsstønad for aleneforsørgere fra 10 til 3 år, mot at stønadsbeløpet økes. KrF er opptatt av å legge forholdene best mulig til rette for disse. Landsmøtet vil være med på å vurdere en viss reduksjon i stønadsperioden, mot en viss økning av stønadsbeløpet, men vil avvise forslag om en dramatisk reduksjon ned til 3 år.
KrFs landsmøte mener at en debatt rundt velferdsstaten også må inkludere folketrygden. Landsmøtet ønsker at en flat pensjon skal utredes.
Landsmøtet i KrF er opptatt av å forvalte samfunnets samlede ressurser med ansvar for trygghet og velferd også i et langsiktig perspektiv. Det bør være mulig å øke innsatsen for å løse de mest påtrengende velferdsoppgavene i dag gjennom omfordeling av dagens velferdsgoder og ressursbruk.
Partiet ser derfor behov for en kritisk gjennomgang av dagens velferdsordninger og er åpne for reformer som ikke rammer grupper som det er spesielt viktig å skjerme. Landsmøtet vil være spesielt opptatt av unge arbeidsledige, kronisk syke, pleietrengende eldre og funksjonshemmede, offer for alkohol og andre narkotiske stoffer og mennesker med psykiske lidelser. Mangel på kapasitet og ressurser har på en særlig negativ måte rammet det psykiske helsevern.
KrF er på denne bakgrunn innstilt på innstramminger i vår sykelønnsordning, som er verdens beste, gjennom innføring av 2 karensdager og 90% sykelønnsutbetaling fra tredje dag. Unntatt vil være fravær i forbindelse med barns sykdom, kronisk sykdom og svangerskapspermisjon.
Å skape arbeid for flere er en vital velferdspolitisk oppgave. Landsmøtet etterlyser mer nytenking og fleksibilitet i forhold til spørsmål om hva slags fordeling, arbeidsliv og vekst vi ønsker.
Det private forbruket i Norge er høyere enn det miljøet tåler. Økt sysselsetting kan derfor ikke komme gjennom økt materielt forbruk. KrF ønsker i stedet å medvirke til en politikk som kan redusere forbruket. Mer fleksible ordninger for kortere arbeidstid er en mulig løsning for å oppnå økt sysselsetting uten økt forbruk. Slike ordninger bør prøves ut uten full lønnskompensasjon.
