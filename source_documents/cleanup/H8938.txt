
Arbeidsprogram 2003 - 2007
Torsken FrP - for folk flest
IDEOLOGISK GRUNNLAG
Fremskrittspartiet er et liberalistisk parti. Det bygger på norsk grunnlov, norsk og vestlig tradisjon og kulturarv med basis i det kristne livssyn.
Fremskrittspartiets hovedmål er å arbeide for sterk nedsettelse av skatter, avgifter og offentlige inngrep.
SAMFUNNSSYN
Det fundamentale i Fremskrittspartiets samfunnssyn er troen på det enkelte menneskets egenart og retten til å bestemme over eget liv. Familien og den private eiendomsretten er det grunnleggende i samfunnslivet. Fremskrittspartiet tar sterkt avstand fra rasisme.
KOMMUNALE VEIER
Fremskrittspartiet mener at et godt veinett er en forutsetning for å sikre bosetningen og næringslivet i Torsken. De veier kommunen har ansvaret for bør derfor holde god standard. Gjennom anbud vil Fremskrittspartiet la private ivareta utbyggings- og vedlikeholdsoppdrag, strøing , brøyting m.m. Vi vil derfor prioritere å høyne standarden på de kommunale veiene.
Født fri,
Skattet i hjel !!!
HJEMMEHJELP
Torsken FrP går inn for å gjøre hjemmehjelpordningen gratis. En mener dette er et meget godt tiltak for at eldre skal kunne bo hjemme så lenge de selv ønsker. Fremskrittspartiet vil derfor arbeide for et hjelpe- og serviceapparat som best mulig ivaretar dette.
FUNKSJONSHEMMEDE
Fremskrittspartiet vil i utgangspunktet støtte alle forslag om tiltak for å bedre de funksjonshemmedes kår i Torsken kommune. Fremskrittspartiet går også inn for full integrering av fysisk funksjonshemmede elever i skolen.
SOSIAL OMSORG
Fremskrittspartiet mener det bør legges stor vekt på økonomisk rådgivning til klienter, slik at lovens hovedintensjon om hjelp til selvhjelp kan oppfylles.
ALKOHOL
Fremskrittspartiet vil i stede for restriksjoner støtte opplysningsarbeidet som tar sikte på å motvirke misbruk. Vi vil i Torsken kommune si JA til søknader om bevilling når lovens krav er oppfylt. Men overtredelser av skjenkeloven skal automatisk føre til inndragelse av bevillingen for en tidsavgrenset periode
Vi vil:
- at alle skjenkesteder som selv vil kan skjenke alkohol til kl. 03:00.
- at øl skal kunne kjøpes i butikkene
KULTUR
Fremskrittspartiet vil at brukerne av kulturtilbud i prinsippet skal betale for tilbudet, og ikke som i dag, bli subsidiert av kommunekassen.
FORENINGSVIRKSOMHET
Fremskrittspartiet ser positivt på den store innsatsen som gjøres for ungdom av frivillige organisasjoner og lag. Partiet vil i størst mulig grad legge forholdene best mulig til rette for at disse tilbudene opprettholdes.
BYGGESAKER
Fremskrittspartiet vil arbeide for at saksbehandlingstiden i bygningsadministrasjonen blir kortere og at det bli innført en "ja fase" vedr. byggesaker.
POLITI
Fremskrittspartiet mener politiet må settes i stand til å ivareta sine oppgaver, slik at ikke uskyldige borgere blir skadelidende, og om nødvendig med kommunale midler.
En framtid
For folk flest!
FISKE
Torsken kommune er avhengig av fiskeriene som basisnæring i kommunen. En lønnsom fiskerinæring er Fremskrittspartiet målsetting. For å nå dette må fangstkapasiteten tilpasses ressursene. Den enorme reguleringen av næringen må opphøre. Næringen må friere få tilpasse seg under nærmere gitte rammebetingelser. Det må fastsettes en totalkvote for hvert fiskeslag. Fremskrittspartiet går inn for at fiske med passiv redskap (garn, line og jukse), for fartøy under 35 fot, skal gjøres fritt.
FOLKEAVSTEMNING
Fremskrittspartiet vil innføre reelt demokrati på kommunalt nivå. Dette oppnår man etter Fremskrittspartiets mening best gjennom folkeavstemning.
Saker som dette kan brukes er:
· Vesentlige kommunale byggeprosjekter og investeringer.
· Justering av kommunegrenser og forslag om kommunesammenslåing.
· Oppgaver av vesentlig art som kommunen ikke er pålagt ved lov å gjennomføre.
NÆRINGSLIVET
Fremskrittspartiet ser positivt på den store innsatsen som gjøres i det private næringslivet. Partiet ønsker et sterkt og aktivt næringsliv i Torsken. Vi vil arbeide for at private som har ideer for etablering av arbeidsplasser, skal få økt hjelp og veiledning av kommunen. Dette for å tilrettelegge for flere og varige arbeidsplasser.
Vi vil:
· Sikre utbygging av Gryllefjord havn.
· Styrke næringsfondet.
Vi har alternativene,
Du har valget.
GODT VALG !
Vi vil at politikere og byråkrater
Skal gjøre jobben sin!
Jobben er å skape en bedre,
Billigere og enklere hverdag
For folk flest!
