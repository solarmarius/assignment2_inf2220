
Oslo, 10/05 - 02
KrFU
Etiske retningslinjer for oljefondet nå!
Regjeringens varslede gjennomgang av Petroleumsfondet for å avdekke eventuelle investeringer i selskaper som produserer antipersonell landminer, biologiske eller kjemiske våpen, er ikke nok. Det er på tide at KrF gir Finansministeren klar beskjed om at vi må ha generelle etiske retningslinjer for fondet nå, uttaler arbeidsutvalget i Kristelig Folkepartis Ungdom (KrFU).
Statens Petroleumsfond utgjorde 619,3 milliarder kroner ved utgangen av 2001. Forvaltningen av dette enorme beløpet stiller Norge overfor store etiske utfordringer. Det skulle bare mangle at Norge ikke skal investere i folkerettsstridige våpen. KrFU mener det er helt nødvendig at vi sikrer oss at vi heller ikke investerer i selskaper som gjør seg skyldige i utbytting, brudd på menneskerettighetene og miljøødeleggelser. Regjeringen må derfor utarbeide etiske retningslinjer for fondsforvaltningen nå, krever KrFU.
Uttrekningsmekanismen åpner for at investeringer kan trekkes ut av selskaper der virksomheten kan være i strid med folkerettslige forpliktelser. Samarbeidsregjeringen har etablert et råd som skal vurdere om investeringer kan være i strid med disse forpliktelsene. I tillegg har det blitt opprettet et miljøfond som forvalter omkring to milliarder av oljefondet etter miljøkriterier. Rådets vurderinger kan imidlertid unndras offentligheten, og uttrekningsmekanismen sikrer ikke at etiske hensyn blir tatt i forkant av investeringene.
Etiske retningslinjer er ingen urealistisk drøm. Det finnes utredningsenheter som kan ta seg av de praktiske problemene. I Sverige har regjeringen vedtatt at de offentlige pensjonsmidlene skal forvaltes etter miljømessige og etiske kriterier. Studier viser også at etiske retningslinjer ikke trenger å innebære større risiko og tapt fortjeneste. Selv med redusert fortjeneste, er vi imidlertid moralsk forpliktet til å forvalte våre ressurser på en måte som ikke skader vår neste eller miljøet, uttaler arbeidsutvalget i KrFU.
