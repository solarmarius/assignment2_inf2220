
2.10 .2005
Venstre
Uttalelser Venstres landsstyre
Venstres landsstyre vedtok følgende 3 uttalelser på møte i Oslo søndag 2.oktober:
Venstre står vakt om folkestyret
Venstre ser kampen for folkestyret og kampen mot at beslutninger skal flyttes inn i lukkede rom, som en av de viktigste i den kommende fireårsperioden. Med en flertallsregjering, og med regjeringspartienes sterke bindinger til særinteresser er det et sterkt behov for et parti som står vakt om folkestyret.
Åpenhet er viktig for et sterkt demokrati. Med flertallsregjering vil langt på vei de fleste avgjørelser bli tatt i regjeringskontorene. Dermed blir beslutningene mindre åpne for presse, opposisjon og velgerne. Med den nye regjeringens sterke bindinger til LO, er Venstre redd for at makten flyttes fra folkevalgte representanter og over til Folkets Hus. Dette er en utvikling Venstre er svært kritisk til. Venstre vil på dette området være synlig i opposisjon.
Senterpartiet har bedt Skogeierforeningen om å stemme mot nedleggelse av Union. I bytte mot riktig stemmegivning har Senterpartiledelsen lovet økonomiske og politiske pakker til skogeierne. Forutsetningen er imidlertid klar, riktig stemmegivning i bedriftsforsamlingen. Venstre reagerer på at Senterpartiet blander generelle vilkår for næringslivet i en konkret og viktig sak. Venstre er for en aktiv og målrettet næringspolitikk, og av å sikre arbeidsplasser, men beklager den uryddige sammenblandingen som Senterpartiet nå tydelig legger opp til.
Rydd opp i miljøtrusselen utenfor Fedje
Venstre ser med bekymring på den alvorlige miljøtrusselen som kvikksølvlasten i den tyske ubåten på havbunnen utenfor Fedje representerer. Samarbeidsregjeringen har bevilget 15 millioner kroner for å forberede fjerningen av lasten. Venstre mener det er meget viktig at dette følges opp med nødvendige statlige bevilgninger, slik at kvikksølvlasten kan fjernes så snart som mulig. De enorme kvikksølvmengdene i ubåt-vraket er en alvorlig trussel for mennesker, livet i havet og for fiskeri- og havbruksnæringen.
Det er avgjørende at arbeidet med denne viktige miljøsaken gis topp-prioritet og at de nødvendige ressurser stilles til disposisjon.
Mer demokratisk styring med helseforetakene
Venstres landsstyre er bekymret for styringen av helseforetakene. Den forrige Stoltenberg-regjeringen gjennomførte en reform hvor sykehusene ble flyttet fra fylkene og over til staten. Siden overtagelsen har styringen av sykehusene vært for ensidig rettet mot økonomiske målsetninger. De folkevalgte har blitt statister som organiserer fakkeltog og underskriftsaksjoner. Venstre ønsker at sykehusene på nytt får sterkere folkevalgt styring, samtidig som positive erfaringer fra reformen blir videreført.
