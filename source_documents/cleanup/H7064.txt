
10.05.03
KrF
Norge må ta sitt ansvar
Bekjempelse av fattigdommen er vår globale utfordring nummer en. Nestekjærlighetsprinsippet gir oss et ansvar for våre medmennesker, også utenfor våre nasjonale grenser. Norge må være i tet i utviklingspolitikken, uttaler Kristelig Folkepartis landsmøte.
Center for Global Development har plassert Norge på 10. plass når det gjelder hvor god utviklingspolitikken til OECD-landene er. Norge må være et foregangsland i utviklingspolitikken
Kristelig Folkepartis utviklingspolitikk setter reduksjon av fattigdom som den øverste målsetning. Dette må få følger for bistandens størrelse. Opptrappingen av bistanden ved hvert budsjett må fortsette, slik at målet om 1% av BNI til bistand kan nås i 2005.
Utviklingspolitikk handler om å gi mennesker mulighet til å leve et verdig liv, og er i noen tilfeller et spørsmål om liv eller død. En milliard mennesker lever på en dollar eller mindre om dagen. Disse menneskene kan hjelpes. Det handler om politisk vilje. Sammen med økt bistand og sletting av gjeld må vi våge å bringe fordelene ved internasjonal handel ut til stadig flere - ikke minst til de aller fattigste.
Handel gir mennesker arbeid, evne til å brødfø sin egen familie og mulighet til å sende sine barn på skolen. Det de ber om er muligheten til å få selge sine produkter på våre markeder for å overleve. Nå må vi også gi verdens fattige samme muligheten til utvikling som vi selv lenge har nytt godt av.
KrF fører en helhetlig utviklingspolitikk som er fattigdomsbasert, der utviklingspolitikken ses i sammenheng med handelspolitikk, demokrati, gjeldsproblematikk og internasjonale rammebetingelser. Slik kan vi bidra til å redusere fattigdommen.
