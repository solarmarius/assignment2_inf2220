
12.12.2003
Stortingsrepresentant Morten Lund, Senterpartiet
Nye regler for fri konkurranse om kommunale pensjoner vedtatt: TILBAKESLAG FOR LIKESTILLINGEN
-Jeg er skuffet over at Ap og SV har abdisert i et viktig likestillings-spørsmål. At Kr.F føyer seg etter Høyre og Fr.P i slike spørsmål, er ikke lenger så overraskende.
Utgangspunket var at alle kommuner uten egen pensjonskasse var medlemmer av Kommunal Landspensjonskasse (KLP) der det ble betalt lik pensjonspremie for kvinner og menn, ung og gammel - endog uavhengig av evt. uførhet hos den enkelte.
Nå har Regjeringen fått støtte fra Fr.P til å forby en slik ordning med full utjamning av pensjonspremiene. Alle selskap gis anledning til å tilby en ordning der drøyt halvdelen av premien skal gjennomsnittsberegnes, mens det resterende av premien skal fastsettes slik at alder, kjønn og evt. handicap får fullt utslag. Det åpnes for at én enkelt kommune kan utgjøre en fellesordning for utjamning av premie!
Senterpartiet mener det er meget uheldig å gjøre det dyrere å ansette kvinner, seniorer og yrkeshemmede. Det er det som skjer ved denne lovendringen. Det er innafor de nevnte grupper at vi finner store arbeidskraftreserver. Samfunnet bør i stedet finne måter å stimulere til at disse grupper blir foretrukket i større grad ved ansettelser.
Senterpartiet ble alene om å foreslå en lov som sikrer full utjamning av pensjonspremier etter den "gamle KLP-modellen". Dette er meget overraskende og skuffende ut fra entydige ønsker fra fagforeninger og også fra mange kommuner. Akademikerne skriver: "Etter vår oppfatning, som er i samsvar med Fagforbundets syn, vil forslaget fra Regjeringen ikke gi kjønns- og aldersnøytralitet." -Partiprogrammene til SV, Ap og Kr.F sier klart at disse krever forbedringer og ikke forverringer!
Senterpartiet foreslår å lovefeste en plikt for selskapene til å tilby en ordning med full utjevning av premiene og der utjevningen skal skje innafor en fellesordning av alle kunder i samme kategori (kommuner, institusjoner, selskaper). I tillegg til å hindre kjønns-, alders- og handicap-diskriminering vil en slik ordning være svært rimelig å administrere, og derved gi rimeligere pensjonsordning for sektoren totalt sett.
Det er særlig skuffende at Arbeiderpartiet og Sosialistisk Venstreparti ikke følger opp sine valgprogram. Deres forslag gir selskapene anledning til å tilby en god ordning (inkludert en premie-beregning med full utjevning). De overlater til fagbevegelsen ved forhandling eller streik å sikre at den enkelte kommune inngår en slik avtale. -Jeg mener dette er en politisk abdikasjon, avslutter Morten Lund.
