
29.11.02
Olav Akselsen, (DNA)
Ny runde om skipsfart
Ap vil ha en ny runde om rammevilkårene for sjøfolk og skipsfart i Norge. - Jeg forstår dem som flagger ut sine skip etter budsjettavtalen mellom regjeringspartiene og Frp, sier lederen i Stortingets næringskomité, Olav Akselsen, til Dagens Næringsliv. Nå vil han pålegge regjeringen å vurdere saken påny.
Akselsen tok i mai initiativet til et bredt politisk forlik om en nettolønnsordning for norske sjøfolk, men utspillet ble oppfattet som en utidig innblanding i regjeringens arbeid.
Arbeiderpartiet innser at det nå ikke nytter å få dette til i forbindelse med budsjettet for 2003, men ønsker en ny behandling neste år. Partiet har fremmet et dokument 8-forslag som ber regjeringen komme tilbake til Stortinget med nye rammer for skipsfartspolitikken. Forslaget ligger nå i næringskomiteen, der det trolig blir behandlet i januar. Hensikten med forslaget er å få Stortingets tilslutning til et forlik som sikrer at norske sjøfolk og rederibedrifter blir konkurransedyktige med resten av Europa.
