
onsdag 8. november 2000 22:58:22
- Underbygger behovet for sjøkart innen 2006
- Rapporten etter Sleipner-ulykken støtter ytterligere oppunder kravet om å dekke hele norskekysten med nyoppmålte sjøkart innen 2006, som Venstre har satt fram i forbindelse med høstens statsbudsjett. Det sier stortingsrepresentant Leif Helge Kongshaug (V).
Venstre går på neste års statsbudsjett inn for en kraftig økning av bevilgningene til nye elektroniske sjøkart, og en forpliktende plan for å ferdigstille arbeidet innen 2006, slik Sjøkartverket har lagt opp til. - Dette er helt avgjørende for å sikre trygg ferdsel langs kysten, og forebygge tragiske ulykker som "Sleipner"-forliset sist vinter, mener Kongshaug.
Med bevilgningsnivået Ap legger opp til i statsbudsjettet, vil ikke kysten være dekket av nyoppmålte elektroniske sjøkart før i 2016. Skipsleden der "Sleipner" gikk på grunn, vil først få et fullgodt kart i 2004. Sjøkartverket har beregnet et behov på 400 mill kr for å fullføre det nødvendige oppmålingsarbeidet innen 2006. For neste år har Ap bare avsatt 20 mill kr til formålet. Venstre mener det reelle behovet ligger på 55 mill kr, og vil arbeide for å få denne bevilgningen inn på neste års statsbudsjett sammen med en forpliktende plan fram mot 2006.
