
Stortinget, 23. juli 2001
Erna Solberg
Somler i beste Ap-stil
Høyre deler Kvinne- og Familieforbundets utålmodighet med regjeringens oppfølging av bedre pensjonsrettigheter for kvinner som har vært hjemmearbeidene og blir skilt etter et langt samliv. Sosialministerens lave prioritering av spørsmålet om endring av dagens lovregel, hvor kvinner 5 år etter skilsmissen taper rett til etterlattepensjon hvis hennes tidligere ektemann dør, føyer seg inn i et mønster hvor ulike AP-regjeringer har brukt lang tid på behandling av lovendringer for å bedre forholdene for denne gruppen.
Da Høyre tok opp spørsmålet om lovendringer for å bedre pensjonsrettighetene for hjemmearbeidene kvinner som opplever skilsmisse etter et langt samliv i 1993, tok det 4 år før AP­regjeringen klarte å følge dette opp med
konkrete lovendringer. Sammen med Frp sørget AP for å sende denne saken på en lang utredningsrunddans. Ved behandlingen av lovendringene knyttet til Høyres forslag, ble spørsmålet om ytterligere endringer tatt opp - også muligheten for endringer i folketrygdlovens 5 -årsregel. I fjor gav et bredt flertall sin støtte til at regelen skal endres - 5 år etter at utredningsvedtaket ble fattet.
Tidligere likestillingsombud Ingse Stabel karakteriserte pensjonsrettighetene for skilte kvinner som hadde arbeidet hjemme i et langt liv som et av de store gjenværende urimelighetene i likestillingssammenheng.
Det har Høyre vært enig i. For familier som har valgt en annen arbeidsdeling enn at begge er yrkesaktive er lovverket i dag slik at offentlige pensjonsrettigheter ikke kan deles mellom ektefellene. En del kvinner som har bidratt til at mannen får store pensjonsinntekter ved at hun har tatt all belastning i hjemmet, blir minstepensjonister etter en skilsmisse. Det har vært påfallende liten interesse for disse kvinnenes problemer fra Aps likestillingspolitikere. De har åpenbart levd et liv som ikke følger Aps idealer og da er deres hverdagsproblemer ikke viktige.
Etter Høyres initiativ er det blitt lettere å ta hensyn til denne ulikheten ved skilsmisseoppgjør. Det gjenstår likevel behov for endringer - 5-års regelen for etterlattepensjon er en av dem.
En langsiktig løsning vil være å individualisere pensjonene mer i tråd med Høyres forslag til pensjonsreform og dermed inkludere pensjonsrettigheter direkte i skilsmisseoppgjør i familier som velger en arbeidsdeling hvor hovedsakelig den ene er yrkesaktiv.
