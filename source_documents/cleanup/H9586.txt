
Valgprogram, Varanger, 2005
Samenes Folkeforbund
-vi går til valg og vil arbeide for:
"Vi vil - Velstand i Varanger"
Feilslått fiskeripolitikk skal rettes opp
Fisken og fiskeretten tilhører sjøsamene og fiskeribefolkninga. Fiskeripolitikken kan bare rettes opp med en Samisk fiskerilov og Samisk Fiskerisone. Sjøsamene og fiskeribefolkninga har samme rett til næringsbeskyttelse og rett til sine ressurser som reindrifta har til sine ressurser gjennom reindriftsloven.
Følgende tiltak må snarest settes i verk:
-Alle som fysisk bor i den Samiske fiskerisonen uansett etnisitet får adgang til fisket.
-Bort med kvotesystemet for fjordfiskerne. Fritt fiske for fjordflåten.
- Lokal leveringsplikt. All fangst skal bearbeides. Ubearbeidet fisk er ulovlig å omsette, unntatt ferskfisk.
-Kongekrabben tilhører fiskeribefolkninga. Fritt fiske av Kongekrabben.
-Lodda er mat for torsken og andre viktige fiskeslag. Stans i alt loddefiske.
-Finnmarksloven må gi grunnlag for at alle sjølaksefiskere/-familier som fikk inndratt sine statsplasser skal ha disse tilbake av Finnmarkseiendommens styre.
-Selbestanden i fjordområdene skal reguleres lokalt. Erstatningsordninger for tapt fangst og bruk må snarest på plass. Jaktordninga må bli enklere og skuddpremie innføres.
-Forvaltningen av den samiske fiskerisonen skal være lokal og folkevalgt
Våre eldre skal ha en verdig alderdom
Mange av våre eldre vantrives. For å unngå vantrivsel og senilitet må de aktiviseres og bli forstått på sitt språk.
-Helsepersonell må skoleres i samisk språk og kultur
-Alle kommunene må få tilpassede aktivitetstilbud for eldre med samisk språk- og kulturbakgrunn. Sansehager og andre aktivitetstilbud må alle kommunene få på plass.
-Dagsentertilbudene for eldre i kommunene skal beholdes. Sametinget må i fellesskap med kommunene sikre dette.
-Bemanningen i eldresektoren må styrkes.
Skoltesamekulturen skal leve
Skoltesamekulturen er en liten men stolt kultur innen det samiske samfunn. Skoltesamene har rett til å utvikle seg på egne premisser. Derfor må:
-Det opprettes en egen krets for skoltesamene i Norge ved kommende Sametingsvalg.
-Skoltesamene få sikret sitt kulturelle næringsgrunnlag ved retten til laksefiske i Neidenelva, reindrift og sjølaksefiske.
Bygdene må synliggjøres
Alt for mange av våre bygder er ikke skiltet verken på kart eller med veiskilt.
-Bygdene må skiltes på samisk, skoltesamisk, norsk og kvensk der det er naturlig.
- Flere bygder må skiltes, som for eksempel Stonga i Sør Varanger.
Bygdene trenger treff og aktivitetshus
Sametinget må være med å bevilge midler til bygging av flerbrukshus. Det kan være nybygg eller ombygging av ledige lokaler. Duodjiverksted, språksentre, museum, kafe eller rett og slett treffsteder for eldre og unge som kan være med å styrke samekulturen i distriktet skal prioriteres.
Jordbruk og kombinasjonsnæringer er viktige samiske næringer
Kombinasjonsnæringsdrift; jordbruk, fiske, utmarksnæring og reindrift er de viktigste samiske næringer. Kombinasjonsdrifta må styrkes.
- Lokal matproduksjon basert på tradisjonelle råvarer, fisk, kjøtt, bær og annet kan bli viktige supplement til drifta, men da må det stivbeinte regelverket for slik produksjon og salg fjernes eller oppmykes.
-Fastboende må igjen få retten til å drive reindrift ved siden av jordbruksdrifta, fisket eller utmarksnæringsdrifta.
-Kravet til dokumentasjon av utmarksnæringsdrift er for strengt. Kravet skal senkes. Utmarksnæringsdrift er også husholdningsdrift.
Samisk Utviklingsfond - SUF
SUF`s virkeområde må utvides innenfor kretsen. Flere samiske bygder er ikke med nå, for eksempel Sandnes, Stonga og Høybukt i Sør Varanger.
-Retningslinjene må tilpasses brukerne.
-Totalbevilgningen til SUF må økes.
Sametingets penger skal gå til næringsvirksomhet og kulturtiltak
Sametingets administrasjon har vokst meget sterkt med høye driftskostnader. Sametingets penger skal gå til utvikling av det samiske samfunn hvor folk bor og lever. Det betyr at kulturen og næringsvirksomheten skal styrkes. De økende driftsutgiftene til direktørlønninger og uhemmet reisevirksomhet skal reduseres kraftig.
Transport i utmark
Utmarksnæringsutøvere, lokale reiselivsbedrifter og mange husholdningsbrukere må få bedre vilkår for transport i utmark. Kravet til dokumentasjon av næringsinntekt må senkes.
- Elgkjøtt kan i dag fraktes med tillatelse i Motorferdselsloven. Tilsvarende rett skal de som høster store mengder moltebær, fisk og annet utmarksvirke ha.
- Lokale reiselivsbedrifter må få bedre vilkår for transport av besøkende og utstyr.
Olje og gass
Samenes Folkeforbund - SFF erkjenner at olje- og gassvirksomheten er i gang i Barentshavet. Vi er bekymret for at våre områder nå planlegges brukt som omlastnings- og bunkringsområder for den meget usikre oljetransporten fra Nord-Vest Russland. Fisken er viktigere enn olja. Derfor vil SFF stille som betingelse for olje- og gassvirksomhet i våre områder at vi har fått sikret vår fiskerett i en Samisk fiskerisone med en egen fiskerilov.
Skoler og barnehager
De fleste med samisk bakgrunn har ikke fått lære det samiske språket. Det er en menneskerett å få opplæring på sitt morsmål. Liksom norskopplæring er gratis, slik skal også samiskopplæringa være. Alle som ønsker å lære samisk språk skal ha gratis mulighet for det.
- Det skal gis anledning for samisk undervisning innen alle skolekretsene i barnehage, skole og SFO.
- Utdanningsskadelidte samer, men også kvener som trenger hjelp til dokumenta-sjon og innsending av sine søknader om tapt skolegang skal ha gratis hjelp til dette i sitt nærområde.
Velgerkontakt
- Vi skal være deres representanter i Sametinget.
- Vi skal være lydhør for alle innspill og forslag fra dere i hele valgperioden.
