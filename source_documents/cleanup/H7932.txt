
20.10.2003
Jorunn Ringstad, Senterpartiet
Lokalsjukehusa må sikrast
Det er ein viktig rett at folk skal kunne ha nærleik til sjukehus og fødestuer, seier Jorunn Ringstad frå Senterpartiet. Sjukehusa i Lærdal og Florø er viktig for lokalsamfunnet og regionen, og Senterpartiet vil gjere sitt for at dette framleis skal kunne gi eit godt helsetilbod.
I regjeringa sitt framlegg til statsbudsjett vert det slått fast at helseføretaka skal oppnå regnskapsmessig balanse i 2004. Slik situasjonen er i dag, er det samla underskotet til føretaka på fleire milliardar. Skal dei pålegga regjeringa gir i statsbudsjettet følgjast, vil dette føre til innsparingar og nedlegging. I denne prosessen er det lett at lokalsjukehusa i distrikta vert taparane.
Senterpartiet har fleire gonger fremma forslag om at Stortinget må få til handsaming dei store endringane som nå skjer innan helsetenesta og sjukehussektoren, men dette ansvaret er ikkje fleirtalet viljuge til å ta.
I budsjettbehandlinga vil Senterpartiet arbeide aktivt for å sikre kvar enkelt sitt behov for behandling og rehabilitering.
Her er det grunnleggande rettar som står i fare, seier Ringstad. Folk skal ha rett til å kjenne tryggleik for å kunne bli ivaretatt dersom ein treng hjelp frå helsevesenet. Lokalsjukehusa gir denne tryggleiken, og det må vi ta vare på. Verdien av tryggleik, arbeidsplassar og moglegheit for levande distrikt kan ikkje berre settast opp mot krav til profitt og økonomisk overkott.
