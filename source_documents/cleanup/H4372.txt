
lørdag 9. desember 2000 09:47:51
Venstres sentralstyre:
Stans den utstrakte bruken av varetekt!
Venstres sentralstyre ber justisminister Hanne Harlem stanse den utstrakte bruken av varetekt i Norge. Norge har gjentatte ganger blitt kritisert for bruken av varetekt og det eksisterer allerede tilstrekkelig dokumentasjon på at Norge ikke sikrer varetektsfanger en verdig nok behandling.
Rettsstaten Norge tyr altfor lett til varetektsfengsling av såvel siktede i straffesaker som av asylsøkere med ukjent identitet. Venstres landsstyre mener Stortingsflertallet ikke tar problemene knyttet til den utstrakte bruken av varetektsfengsling alvorlig nok og ber justisministeren snarest om å rydde opp.
Venstres sentralstyre mener varetektsfengsling over uker og måneder er et klart brudd på retten til forsvarlige soningsforhold. Likeledes hersker en graverende bruk av varetektsfengsling som mer eller mindre oppbevaringsanstalt for bl a asylsøkere som mistenkes for å ha oppgitt feil identitet og personer som bringes i forvaring før de sendes ut av landet. Den fysiske og psykiske belastningen den utstrakte bruken av varetekt representerer er i realiteten en forgripelse og Venstre slutter seg til ønsket om at det innføres en maksimalgrense på varetektsfengsling med brev- og besøksforbud. Venstre mener en slik behandling ikke er en rettsstat verdig og understreker at personer som er mistenkt for straffbare handlinger også har krav på verdighet!
Oslo, 9.12.2000, kl. 09:45
