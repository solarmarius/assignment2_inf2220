
Dato: 22. februar 2006
Næringspolitisk talsmann i FrP, Øyvind Korsberg
Advarer mot regjeringens dør-subsidier
FrPs næringspolitiske talsmann Øyvind Korsberg advarer regjeringen mot å gi million-subsidier til en ny dørfabrikk i Årdal. Korsberg mener det vil ødelegge for andre dørprodusenter i Norge.
Regjeringen vil gjennom Innovasjon Norge gi flere titalls millioner kroner i subsidier til dørprodusenten Dooria, dersom selskapet skal etablere seg i Årdal. - Statlige subsidier har aldri vært noen god næringspolitikk, sier FrPs næringspolitiske talsmann Øyvind Korsberg.
- Dette er jo helt håpløst. Hva vil regjeringen gjøre dersom de andre dørprodusentene i Norge nå går konkurs på grunn av Dooria-etableringen i Årdal? Vil de gi de bedriftene subsidier også, spør Korsberg.
- Det eneste regjeringen gjør er å flytte problemene med arbeidsledighet til et annet sted der de ikke lovet over evne i valgkampen, kritiserer Korsberg.
Øyvind Korsberg er enig i at staten kan bidra med omstillingsmidler i Årdal, slik at man unngår dramatisk høy ledighet dersom Hydro legger ned deler av produksjonen.
- Dette kunne vært unngått dersom industrien i Norge fikk rammevilkår det var mulig å leve under.
