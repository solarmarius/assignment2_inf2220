
10.06.2005
Karin Andersen, kommunalpolitisk talskvinne i SV
- Folk vil kreve endringer i kommunene
I forbindelse med behandlingen av kommuneopplegget for 2005 foreslår SV å øke kommunesektorens inntekter med 8 milliarder kroner utover regjeringens forslag. 4,5 milliarder av disse er økning i fire inntekter.
- En slik satsning er nødvendig for å få økt kvalitet og økt behovsdekking i de kommunale tjenestene, flere barnehager, redusert fattigdom og økt innsats i målet om et inkluderende arbeidsliv. I tillegg vil dette gi skolene det nødvendige løftet de trenger, sier SVs kommunalpolitiske talskvinne Karin Andersen.
Andersen er opprørt over at regjeringen fordeler den økonomiske veksten i Norge stadig mer til privat konsum fremfor offentlig konsum. Dette gjør at mange kommuner må kutte på viktige velferdsområder, og kvaliteten på tjenestene blir dårligere.
- Regjeringen sier de ønsker valgfrihet, men dette blir ikke troverdig når en ser hvor mange omsorgstrengende som mangler tilbud eller får alt for lite hjelp. Vi må dermed satse på bedre behovsdekking, mer medbestemmelse fra brukere hva slags hjelp man trenger, og hvordan tildelte timer skal brukes. I tillegg må man ha mulighet å bytte hjelper hvis en ikke er fornøyd, mener Andersen.
Karin Andersen er fornøyd med at flertallet har forslaget hvor regjeringen bes legge frem en sak om brukerstyrt personlig assistanse der rettighetsfesting for brukerne, tjenestens omfang og innhold samt ulike modeller for statlig medfinansiering utredes. I tillegg støttet flertallet SVs forslag om å få en bedre finansieringsordning for særlig ressurskrevde brukere.
- Jeg er glad for at flertallet har støttet SV på disse områdene, men skal vi gi elevene og skolene et løft, trygge eldreomsorgen og få til full barnehagedekning må dagens regjering byttes ut, avslutter Karin Andersen.
