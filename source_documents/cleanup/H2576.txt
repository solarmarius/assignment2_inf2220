
Tirsdag 22. februar 1994
Stortingsrepresentant Hilde Frafjord Johnson (KrF):
FARE FOR AT AFRIKA FRAKOBLES VERDENSSØKONOMIEN
-Afrika ser ut til å bli marginalisert i internasjonal sammenheng, og det er en reell fare for at de fattigste afrikanske landene frakobles verdensøkonomien. Det må være en hovedoppgave å snu denne trenden internasjonalt med tiltak på bred front. Her må Norge stå i fremste rekke, og legge for dagen en helt annen innsats enn den Regjeringen viser nå. Det sa stortingsrepresentant Hilde Frafjord Johnson (KrF, Rogaland) da Stortinget tirsdag drøftet Norges samarbeid med utviklingslandene i 1992. Frafjord Johnson holdt KrFs hovedinnlegg i debatten.
Hilde Frafjord Johnson sa seg glad for at flertallet i Utenrikskomiteen har reagert på fordelingen mellom multilateral og bilateral bistand. Hun beklaget at den multilaterale bistanden hadden sunket i 1992, samtidig som den bilaterale steg, slik at den nå utgjør omlag 65 prosent av bistanden. Hun påpekte at dersom man også regner med de admini-strative utgiftene, vil den bilaterale delen stige ytterligere.
-Den multilaterale andelen av norsk bistand er den laveste på flere ti-år. I realiteten er den bilaterale delen av norsk bistand blitt nesten dobbelt så stor som den multilaterale. Det er på høy tid at disse spørsmålene blir drøftet. Kontrasten mellom prinsipp og praksis er så stor at det går på troverdigheten løs, sa Hilde Frafjord Johnson. Hun sluttet seg komitéflertallet som forutsetter at Regjeringen legger opp til en slik drøfting når Bistandskommisjonens rapport legges fram for Stortinget.
Hilde Frafjord Johnson kommenterte også at Høyre og Fremskrittspartiet har en lang rekke felles mindretallsmerknader.
-Hvis dette er et tegn på at Høyre beveger seg ytterligere til høyre i bistands-politikken, er det en utvikling jeg sterkt vil beklage, sa Hilde Frafjord Johnson i Stortinget tirsdag.
