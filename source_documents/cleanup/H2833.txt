
Fredag 29. desember 1995
Stortingsrepresentant Ola T. Lånke (KrF):
Pressestoff
OMSORGSSVIKT - POLITISK OG MEDMENNESKELIG UTFORDRING
Omsorgssvikten overfor barn og unge er vår tids store politiske og medmenneskelige utfordring. Den uretten de utsettes for må for en større del av oppmerksomheten vår, her i Norge og ellers i verden. Det er viktig at tilliten til det apparatet som allerede finnes ikke undergraves. Det sier stortingsrepresentant Ola T. Lånke (KrF, Sør-Trøndelag). I sitt arbeid ønsker han å være med og legge premissene for det arbeidet som gjøres blant barn og ungdom.
-Det er ingen grunn til å diskutere om barn har det bedre i dag enn for 60, 70 eller 90 år siden. De har større muligheter til utdannelse og livsutfoldelse, de har bedre utsikter når det gjelder helse og levetid. Men samtidig skjer det mye omsorgssvikt mot barn, både fra foreldre og samfunn. Desverre er omsorgssvikt mye mer utbredt enn vi er klar over, sier Ola T. Lånke.
BARNEVERNETS FORSVARER
Barnevernstjenestene i Norge har vært gjenstand for debatt i det siste. Ola T. Lånke sier han gjerne vil gjøre seg til barnevernets forsvarer, og han tar avstand fra de ti "rådene mot barnevernet" som nestleder John Alvheim i sosialkomiteen nylig gikk ut med.
-De er altfor enkle og unyanserte. Barnevernet gjør også feil av og til, men det er tross alt samfunnets viktigste redskap til å motvirke omsorgssvikt. Det er leit å si det, men det er ikke sant at det alltid er best for et barn å være hos foreldrene sine. I det store og hele gjør barnevernet en god jobb, og jeg synes det er beklagelig at Fremskrittspartiet til stadighet må finne noen å hamre løs på. Det blir lite konstruktiv debatt på den måten, sier Ola T. Lånke.
Han mener at de som ønsker å få dokumentasjon på at det skjer omsorgssvikt, bør høre på noen av de henvendelsene som kommer til Barnas Kontakttelefon, eller lese noen av de brevene Simon Flem Devold mottar.
RUSPROBLEMATIKK
Ola T. Lånke minner om at mye av den omsorgssvikten som skjer, har bakgrunn i rus-problematikk. Det var blant annet derfor han tok spørsmålet om å kriminalisere kjøp av hjemmebrent i Stortinget tidligere i høst. Sosialministeren ga et positivt svar, og opplyste at regjeringen vil foreslå forbund mot kjøp av hjemmebrent når forslag til ny alkohollov legges fram.
-Vi vet at hjemmebrent for mange har vært inngangsporten til et rusproblem som ikke bare handlet om alkohol, men også narkotika. For meg er kamp mot hjemmebrent og kamp mot narkotika to sider av samme sak, slår Ola T. Lånke fast.
Rapportet fra politiet har kunnet fortelle om barn helt ned i 12-13 årsalderen som har drukket seg fulle på hjemmebrent. -Dette er meldinger som må tas på alvor. Da synes jeg det blir patetisk å snakke om hjemmebrent som et kulturfenomen, sier Ola T. Lånke, som selv er fra et område der denne "kulturen" har stått sterkt.
-Det er de voksnes forbruk som opprettholder HB-produksjonen, men samtidig verver man altså nye "kundegrupper". Det er viktig at skolene og ulike tilbud om fritidsaktiviteter legger grunnlaget for et motstøt. Skoler og fritidsaktiviteter er viktige verksteder for å skape holdninger blant barn og unge, sier Ola T. Lånke.
KAMP MOT BARNEARBEID
-Barnearbeid og barneslavearbeid kan bare bekjempes ved et samarbeid mellom rike og fattige land. Problemet øker i flere deler av verden, og må for alvor settes på den internasjonale dagsorden. Opplysninger fra UNICEF viser at tallet på barnarbeidere er økende, og anslås nå til å ligge mellom 300 og 400 millioner. Mange av disse barna er også bundet i et livsvarig gjeldsslaveri. De frarøves hele sin barndom, de blir analfabeter, pådrar seg alvorlige sykdommer og dør altfor tidlig, sier Ola T. Lånke, og viser til at barne-arbeiderne ofte blir satt til svært krevende og ensformig arbeid i teppeindustri, jordbruk, gruver, bygningsarbeid og bakgatebedrifter. Mange brukes også i prostitusjon.
Sist høst var han med i den norske delegasjonen til den 94. interparlamentariske konferanse som ble holdt i Bucuresti. Lånke holdt et av de norske hovedinnleggene, der han spesielt tok for seg kampen mot barnearbeid.
-Problemet kan ikke løses uten samhandling og dialog mellom flest mulig land. Dialog er viktigere enn fordømmelser i dette arbeidet, og vi kan ikke overse årsaks-sammenhengen mellom barnearbeid på den ene siden og fattigdom og underutvikling på den andre. Barna er ofrene for de voksnes samfunn, derfor er det behov for nue holdninger til barn og de forhold de lever under, sier han.
FRAM FOR HOLDNINGER
KrF-representanten sier han vil gå inn for å sette holdninger på dagsorden.
-Jeg oppfatter KrF som et holdningsparti, og vi arbeider for et holdningssamfunn, sier han.
-Et samfunn som nøyer seg med å dele ut p-piller og kondomer i offentlig regi, signaliserer at de har gitt opp å skape positive holdninger. Dette er for defensivt. Det signaliserer at holdningsløshet også kan godtas. Jeg skulle derfor ønske at alle gode krefter - fagbevegelse, skole, organisasjoner - kan gå sammen om å skape positive holdninger både hos barn og voksne, enten det gjelder etikk, politikk eller medmenneskelighet, sier Ola T. Lånke til slutt (KrF-Press/NPE).
