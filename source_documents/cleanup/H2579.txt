
Fredag 22. april 1994
PARIS-DEKLARASJON OM ET EUROPA AV NASJONALSTATER VEDTATT
Et nasjonalstatenes Europa som et fellesskap av suverene stater og avvisning av den utopiske drømmen om ett enkelt europeisk folk i én enkelt europeisk stat. Mens Roma-trakteten i sin tid ble hilst velkommen som et redskap for vekst og utvikling, vil Maastricht-traktaten føre til en føderal superstat i Europa. Dette er budskapet i den deklarasjonen som parlamentarikere fra 11 land vedtok i Paris fredag. KrF-leder Kjell Magne Bondevik var eneste norske deltaker på konferansen.
Dokumentet som Paris-konferansen har vedtatt, kalles "Paris-deklarasjonen for et Europa av nasjonalstater". Deklarasjonen slår fast at prinsippet med at unionens lover skal stå over de nasjonale lovene, må revurderes, og konsentrasjonen av makt til Brüssel må settes under streng kontroll. EU-kommisjonen må kun være et administrativt sekretariat, heter det i deklarasjonen. "Vårt mål er å gjenskape ansvarligheten i de nasjonene som utgjør kilden til den europeiske vitalitet," heter det i dokumentet fra Paris-konferansen.
Deltakerne på Paris-konferansen kom fra EU-landene Tyskland, Danmark, Spania, Frankrike, Stortbritannia, Italia og Portugal, og fra søkerlandene Østerrike, Finland, Norge og Sverige. Utgangspunktet for konferansen var deltakernes felles avvisning av et sentralisert og teknokratisk Europa, og støtte til et Europa som består av nasjonalstater.
I deklarasjonen går Paris-konferansen inn for at man vender tilbake til "ånden fra Roma-traktaten".
Delegatene representerte en rekke ulike partier og blokker. Når det nyvalgte Europa-parlamentet kommer sammen, vil de som var med og vedtok erklæringen søke samarbeid med de som vil arbeide for å bevare Europas gamle demokratiske prinsipper, fram mot den felles regjeringenkonferansen i 1996.
Privat til red.!
Deklarasjonens engelske tekst legges ved.
