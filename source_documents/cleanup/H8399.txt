
27.05.2004
Heikki Holmås, flyktningpolitisk talsperson for SV:
- Enstemmig Storting med ønske om at barn i asyl skal få bli
Kommunalkomiteen på Stortinget ble i dag enig om å gi barnefamilier som har vært i Norge tre år eller lengre en mulighet til å få bli etter å ha fått behandlet saken sin på nytt. SVs flyktningpolitisk talsperson Heikki Holmås, som er en av forslagsstillerne, er meget fornøyd med at en enstemmig komité nå går sammen og presiserer et klart ønske om at barna skal få bli.
- Situasjonen for familier som har bodd lenge på asylmottak er absolutt ikke holdbar og barn og unge rammes hardt. Noen av barna har selv vist oss hvordan det er å leve slike forhold og de har gitt klare meldinger om hva den manglende forutsigbarheten gjør med livene deres. Jeg er derfor veldig fornøyd at6 vi nå har kommet til enighet om dette, sier Holmås, stortingsrepresentant for SV.
Det dreier seg om 60 - 100 barn og deres familier som per i dag har sittet tre år eller lengre i norske mottak. Et minimumskrav må være at det skal omfatte alle som har fått første avslag på søknad før1. juli 2003, og at alle familier med barn som i dag har bodd i Norge i mer en tre år vil være omfattet av ordningen. Fristen for å fremme omgjøringsbegjæring fastsettes til 1. juli 2004.
- Nå ser vi frem til en positiv løsning av disse sakene i tråd med et enstemmig Stortingets intensjoner, og at UDI og Utlendingsnemnda gjør en generøs vurdering når disse sakene behandles på ny, sier Heikki Holmås.
