
Oslo, 11. juni 2004
Trine Skei Grande, Venstre
- Fullt gjennomslag for frihetsreform i skolen!
Trine Skei Grande (Venstre) er fornøyd med at Regjeringen i dag har fått fullt gjennomslag for hovedtrekkene i stortingsmelding nr. 30, kultur for læring. ­ Dette er den største frihetsreformen for norsk skole i nyere tid, og et systemskifte fra en sosialdemokratisk enhetsskole til en sosialliberal frihets- og kvalitetsskole, sier Skei Grande.
I behandlingen av St. meld. nr. 30, Kultur for læring, har Regjeringen fått gjennomslag for hovedtrekken og de viktigste forslagene i det som er en reform for delegering av tillit og ansvar ned til skolen lokalt. Skei Grande er særlig fornøyd med at:
· Tilpasset opplæring blir styrket for alle elever.
· Den enkelte skoleeier og skole får større handlefrihet ved at inntil 25 % av timene i et fag kan disponeres lokalt. Skolene får frihet til selv å velge metoder, organisering og arbeidsmåter.
· Det skal utarbeides nye læreplaner i alle fag som skal være enklere, klarere og mer forpliktende. Noe som vil gjøre de lettere å forholde seg til for elever, lærere og foresatte.
· Elevmedvirkningen styrkes gjennom anerkjennelsen av elevombudets rolle og oppgaver.
· Innføring av mulighet for fleksibel skolestart og fleksibel skoleferie. Dette gir skole lokalt rom til å tilpasse undervisningen mer til lokale forhold og foreldrenes ønsker og behov.
­ I sum er dette et stort gjennomslag for Venstres skolepolitikk. Viktigst av alt er det likevel at vi med dette vil få en langt bedre skole, preget av kunnskap, mangfold og likeverd, avslutter Skei Grande. ---
