
2003-2007
Senterpartiet
HEDMARK SP FYLKESPROGRAM 2003: EN POLITIKK FOR NÆRHET
Senterpartiets profil
Vi lever i en tid da menneskene presses mellom markedskrefter og et stadig mektigere offentlig byråkrati. Dette har ført til at politisk makt er flyttet fra folket til kapitaleiere og byråkrater. Samtidig opplever vi at en stadig større del av nasjonalformuen og den økonomiske vekst kommer dem tilgode som har mye fra før, mens fellesskapstiltak i lokalmiljøene som helse og skole, får en stadig mindre andel. Vi ser eksempler på at urimelige krav til avkastning fra private og offentlige kapitalforvaltere fører til en forvitring av næringsutviklingen i distriktene.
Hedmark Senterparti vil arbeide for en annen utvikling. Vi vil bygge samfunnet nedenfra. Senterpartiet har politikere som tar samtalen med folket på alvor, og som ikke lar seg styre av markedskrefter og byråkrati. De realverdier landet vårt har, er knyttet til vårt naturgrunnlag, vårt miljø og vår kunnskap om hvordan vi skal forvalte disse verdier. Det er våre realverdier som skal gi oss og våre etterkommere gode liv. Det kan ikke en spekulasjonsøkonomi. Historien har vist at markedskreftene ikke kan bidra til en forsvarlig forvaltning av vår natur og vårt miljø.
Vi opplever at stadig flere mennesker forstår dette. Kravet om en ny politikk som handler om fellesskapet mellom mennesker i sine nærmiljø, blir mer og mer tydelig.
Senterpartiet og vårt politiske alternativ er svaret. Senterpartiet er garantisten for å opprettholde og utvikle muligheter og tilbud der folk bor, i bygd som i by.
Trivsel i nærmiljøene
Bosetting
Hedmark Senterparti vil arbeide for å gjøre Hedmark til et enda mer attraktivt fylke å bo i. Vi ønsker å tilby befolkningen trygge og aktive bomiljø med stimulerende arbeidsplasser, gode utdanningstilbud, et rikt kulturliv og muligheter for et variert friluftsliv.
Kommunene må i større grad ha ferdig regulerte boligområder. Spredt boligbygging må tillates, men hovedtrekkene i bosettingsmønsteret bør opprettholdes. Det er viktig å sette fokus på kvinners bo, arbeids- og utviklingsmuligheter i Hedmark. Hedmark Senterparti vil at fylkeskommunen skal støtte tiltak som gir unge voksne i etableringsfasen lyst til å slå seg ned i Hedmark etter endt utdannelse.
Barn og ungdom
Hedmark Senterparti vil arbeide for at barn og unge har trygge og gode oppvekstvilkår der et rikt kulturtilbud inngår som en naturlig del. Det frivillige barne-, ungdoms- og kulturarbeidet er bærende i lokalsamfunnene og må få muligheter til å utvikle seg. Det er viktig at det finnes ungdomsklubber i kommunene.
Senterpartiet ser det som viktig at ungdommen har et formelt talerør som Ungdommens fylkesting. Det gir økt mulighet til å påvirke egen framtid.
Hensynet til barn og ungdom skal prioriteres i alle saker. Hedmark Senterparti mener at støtten til aktiviteter for barn og unge bør økes i den kommende fireårsperioden. Aktiviteter for barn og unge skal fortsatt prioriteres foran voksenaktiviteter.
Det er viktig med et desentralisert skolesystem for å unngå at barn og unge må reise lange strekninger for å gå på skole. Nærheten til lokalsamfunnet er viktig for å skape identitet og tilhørighet. Samarbeidet mellom hjem og skole må styrkes også på videregående trinn.
Både fysisk og psykisk funksjonshemmede må få opplæring ut fra sine evner og muligheter. I planleggingen av skoletilbud, må det tas hensyn til lokale forhold, næringsstruktur og ungdommenes interesser.
Rusmisbruk
Hedmark Senterparti ønsker å intensivere arbeidet mot den økende bruken av rusmidler blant ungdom. Skoler, elever, foreldre, helsevesen, nattravner/ frivillige feltarbeidere og politi må samarbeide om det forebyggende arbeidet. Tilbudet om behandling og ettervern må styrkes.
Kultur
Kulturen er av uvurderlig betydning for samfunnet. For å sikre at barn, ungdom og voksne får rotfeste i lokalsamfunnet vil Hedmark Senterparti arbeide for at kulturen får gode rammevilkår. Bredtfavnende aktivitetstilbud som idrett, korps, kor og amatørteater må sikres. Ungdomspregede kulturuttrykk som for eksempel rockeverksteder trenger også støtte. Det er viktig å ta vare på og føre videre de lokale folkemusikk- og folkedanstradisjoner i fylket.
Hedmark Senterparti mener at en satsing på det profesjonelle kulturliv i fylket vil bidra positivt til alle sider av samfunnsutviklingen. Etablering av et musikkonservatorium med en bred profil vil i denne sammenheng være et viktig tiltak.
Hedmark Senterpartiet vil prioritere opprettelsen av et kunstnerstipend.
Hedmark Teater skal fortsatt ha en desentralisert struktur med teaterinstruktører i hver av fylkets regioner. Fylkesmusikere bør ansettes i de ulike regionene for å instruere og spille sammen med lokale krefter. Turneorganisasjonen må gi tilbud i hele fylket. Den bør bygges ut for å gi tilbud til videregående skoler og eldre. Hedmark Kunstsenter skal bistå hele fylket med utsmykking og tilby vandreutstillinger for hele fylket.
Viktige nasjonale og lokale historiske byggverk, lokal byggeskikk og et aktivt forvaltet kulturlandskap kan i større grad bli Hedmarks fortrinn når det gjelder næringsutvikling og turisme. Vi vil også arbeid for at eiere av fredede bygninger får bedre rammevilkår for å ta vare på disse historiske minnesmerkene for framtidige generasjoner.
Lokal og tradisjonell byggestil må tas vare på og utnyttes i moderne arkitektur. Folk må bevisstgjøres på å ta vare på kulturarven. Mer ressurser må brukes på å ta vare på Hedmarks rike kulturarv. Fylkeskommunen må, sammen med kommunene, gi museene mer støtte i løpet av den kommende fireårsperioden.
Hedmark Senterparti mener det bør opprettes et bygningsvernsenter for å sikre tradisjonsrik byggeskikk. Hedmark har et spesielt ansvar for å arbeide for vern og dokumentasjon av den skogfinske kulturen. Hedmark Senterparti går inn for at Norsk Skogfinsk museum skal etableres på Finnskogen og at dette sammen med Prøysenhuset og Aukrustsenteret kommer inn på statsbudsjettet.
Det gode liv skal ikke nødvendigvis koste penger. Foreldre, skole, lag og foreninger må ha hovedansvaret for at unge blir glade i Hedmarkskvaliteter, som bruk av naturen. Gode minner fra oppveksten kan være orrhaneleiken sammen med speidervennene, blåbærplukking sammen med foreldre og søsken, overnatting i en gapahuk langs Finnskogleden, svømming i Svarttjønna i mai, båtturer på Mjøsa og fotturer i Femundsmarka.
Hedmark består av mange regioner og deler, og egenartene er av det gode. De skal ikke smeltes sammen til en sjel. De som vokser opp, skal gis trygghet og oppmuntres til å bruke sin dialekt og holde det lokale særpreg i hevd. Respekten for at vi er forskjellige, må stå sterkt. Alle må, uavhengig av bosted og fødested, i større grad få bidra på den kulturelle arena.
Kulturen og idretten må fortsatt baseres på de store, ubetalte og frivillige løft. I seg selv er det også stimulerende, utviklende og artig å få til noe i fellesskap uten betaling. Hedmark Senterpartiet vil stimulere til et rikt og variert organisasjonsliv og til et harmonisk samspill mellom offentlige institusjoner og frivillige tiltak for å sikre gode og allsidige kultur- og fritidstilbud i hele fylket. Hedmark Senterparti går derfor inn for økt støtte til foreningslivet på lokalplanet og på regionalt nivå.
Alt kan og skal ikke lønnes i kroner og øre, men det offentlige må bidra for å realisere nye prosjekt og holde aktiviteten oppe. Mange organisasjoner, foreninger og ildsjeler gjør en utrettelig innsats for kulturen med liten eller ingen offentlig støtte. Dugnadsinnsatsen lever fortsatt i Hedmark. For å beholde den, må den offentlige støtten ikke reduseres.
De frivillige organisasjonene må få muligheter til å ha gode ledere og instruktører.
Fylkeskommunen skal årlig dele ut "Ildsjelpris" til ildsjeler innen foreningslivet. Prisen er et stipend på 10.000 kroner, et for hver region.
Hedmark Senterparti vil satse på idrett som et særlig viktig tiltak innen forebyggende arbeid for helse og omsorg for barn og ungdom. Hedmark Senterparti vil arbeide for regionkoordinatorer innen Hedmark Idrettskrets.
Skole og Utdanning
Videregående skoler
Hedmark Senterparti mener at gode og allsidige utdanningstilbud skal sikres og videreutvikles i alle deler av fylket. I størst mulig grad skal de unge og voksne ha muligheten til å få den videregående utdanningen i kortest mulig avstand fra hjemstedet. Hedmark Senterparti mener at det må brukes aktive virkemidler for å styrke de mindre skolene. Ingen videregående skole bør ha mer enn 600 elevplasser.
Vi mener at innholdet er det viktigste i den videregående skolen. Vi vil derfor prioritere en skole med motiverte, velskolerte lærere, som er organisert slik at elevene får reell medbestemmelse for egen læring og skolehverdag.
Behov for utdanningstilbud svinger i takt med markedets etterspørsel etter arbeidskraft og elevenes ønsker. Konsekvensene av en ren markedstilpasning av tilbudsstrukturen i de videregående skolene i Hedmark vil gi elevene dårlig forutsigbarhet med hensyn til planlegging av et 3-årig løp. Det vil også bli vanskeligere å beholde og rekruttere fagfolk når framtidsutsiktene er usikre. Hedmark Senterparti ønsker større stabilitet og forutsigbarhet i tilbudsstrukturen i de videregående skolene i Hedmark og vil derfor støtte tiltak som kan bidra til å opprettholde tilbud over tid. Det bør være differensierte krav til oppfyllingsgrad av skoleklasser.
Dagens teknologi åpner for nye muligheter for samarbeid mellom skoler slik at de best mulig kan utnytte hverandres kapasitet i forhold til fag og undervisningspersonell. Bruk av Internettet og fjernundervisning gjør at elevene kan få et bredt utdanningstilbud uansett størrelse på skolen. Satsing på bredbånd vil derfor være et prioritert område for Hedmark Senterparti.
En videregående skole bør ha muligheten til å bygge opp en egenidentitet elever, ansatte og lokalmiljøet kan forholde seg til. Erfaring har vist at felles interesser for fag og fremtidig yrke er en viktig identitetsbyggende faktor som kan bidra til et kvalitativt bedre læringsmiljø og stimulere til entreprenørskap.
Hedmark Senterparti vil arbeide for en aktiv bruk av videregående skole som en aktør i fylkeskommunens næringsutviklingsarbeid. Det lokale næringsliv og den videregående skolen bør samarbeide om å gi elevene innsikt i arbeidslivet. Dette vil styrke rekrutteringen til arbeidsplasser lokalt og gi ideer til nyetableringer. Hedmark Senterparti mener at fylkeskommunen må sørge for at det lages helhetlige strategier i fylket for å stimulere til entreprenørskap gjennom hele utdanningsløpet. Den lokale skole bør bli en naturlig samarbeidspartner for næringslivet i nærmiljøet. Et eksempel på godt samarbeid med næringslivet er Statens Gartner- og Blomsterdekoratørskole Vea i Ringsaker. Hedmark Senterparti mener fylkeskommunen bør samarbeide nært med andre skoleeiere og andre fylker for å gi et best mulig utdanningstilbud.
Hedmark Senterparti vil fortsette kampen for å øke midlene til ordinært og ekstraordinært vedlikehold av de videregående skolene i fylket.
Hedmark Senterparti vil arbeide for gratis læremidler i videregående skole.
Høgere utdanning
Hedmark Senterparti vil at fylkeskommunen må være en aktiv pådriver for å forbedre de eksisterende høgskoletilbud, og for å etablere nye studietilbud innen høgere utdanning. Spesielt i den sørligste og nordligste delen av fylket må det arbeides for å få flere studieplasser. Den desentraliserte høgskoleutdanning Høgskolen i Hedmark de senere år har stått for, har vært et vellykket utdanningspolitisk tiltak. Hittil har en siktet seg inn på studietilbud som fyller ut den fagkompetanse fylket mangler eller har for lite av. Etter hvert bør det være fornuftig å bygge opp tilbud som tar sikte på å videreutdanne og etterutdanne befolkningen i en retning som gjør oss mer i stand til å løse utfordringene vi har med å utvikle næringslivsstrukturen i fylket.
Desentralisert høgskoleutdanning retter seg mot studenter som ofte er godt voksne, og som ser at de trenger å fornye sin kompetanse. Dette er stort sett etablerte mennesker som vil bruke sin nyervervede kompetanse i regionen. Derfor er en desentralisert høyskoleutdanning det viktigste kompetansehevende tiltak og en forutsetning for konsolidering og utvikling av næringslivet i fylket.
Høgskolen i Hedmark, Høgskolen i Lillehammer og Høgskolen på Gjøvik arbeider for å etablere et Innlandsuniversitet. Hedmark Senterparti er positive til dette og vil arbeide for desentraliserte utdanningstilbud, og for å styrke fagmiljøene innen Høgskolen i Hedmark.
Hedmark Senterparti skal være en aktiv pådriver for å utvikle Høgskolen i Hedmark til en foregangsinstitusjon innen jordbruks-, skogbruks- og utmarksfag
Hedmark Senterparti vil arbeide for bedre studentrabatter på kollektivtransport.
Helse og omsorg
Forebyggende helsevern må prioriteres. Mye sykdom kan ha sin årsak i mistrivsel på jobben, private vanskeligheter, økonomiske problemer og følelsen av utilstrekkelighet. Både av hensyn til det enkelte menneskets liv og yrkeskarriere, og på grunn av de samfunnsøkonomiske kostnader, er det viktig å sette fokus på disse forhold for å unngå at de fører til sykdom og helseskader i befolkningen. Dette er et allment politisk ansvar for Hedmark fylkeskommune som en av fylkets største arbeidsgivere og som tjenesteleverandør av videregående opplæring. Å bevisstgjøre elever og lærlinger om det psykososiale miljøs betydning for folks helse, bør være en overordnet målsetting for undervisningen i de videregående skolene i fylket.
Etter sykehusreformen er fylkeskommunens ansvar for konkrete helse- og sosialtjenester til befolkningen svært begrenset. Hedmark Senterparti mener at fylkeskommunen fortsatt må spille en viktig rolle i utformingen av sykehustilbudet i fylket. Fylkeskommunen må være en politisk pådriver som ivaretar lokalbefolkningens interesser blant annet ved å være høringsinstans for styrene i de regionale helseforetak. Pasientombudets stilling må styrkes og utvides til å gjelde brukere av kommunale tjenester. Hedmark Senterparti krever at politikerne skal ha innsynsrett i helseforetakenes virksomhet. Et ledd i forebyggende helsevern er fortsatt styrking av frivillighets- og nærmiljøsentraler. Kommunene må samarbeide om like lønns og arbeidsforhold for daglige ledere ved sentralene.
Hedmark Senterparti vil arbeide for at tilbudet innenfor helse og omsorgssektoren ikke blir redusert og sentralisert på bekostning av mindre sentrale strøk. Vi vil også arbeide for at kommunene gjøres bedre rustet til å motta et stadig økende antall tidlig utskrevne pasienter fra sykehusene, pasienter som ofte trenger sykehjemsplasser.
Næringslivet
Konsolidering og utvikling av næringslivet
Hedmark har et rikt ressursgrunnlag og en sentral beliggenhet. I Hedmark finnes byer og bygder som tilbyr en høy bokvalitet og livskvalitet til sine innbyggere. Forholdene ligger derfor vel til rette for en positiv samfunnsutvikling. Hedmark Senterparti vil arbeide for fornyet politisk vilje til en aktiv næringsutvikling i fylket. Livskraftig landbruk, reiseliv og kunnskapsbasert virksomhet skal være bærebjelker i denne utviklingen.
Hedmark Senterparti mener at Hedmark i årene fremover skal ha den fremskutte posisjon innen landbruk og industriell foredling av landbruksprodukter fylket i dag har. Det er også viktig å videreføre fylkets mekaniske industriproduksjon. Hedmark Senterparti vil støtte opp om reiselivsnæring og kulturbasert næringsliv basert på de kvaliteter fylket har å by på.
For å nå disse målene, må oppmerksomheten rettes mot innovasjon og produktutvikling på bedriftsnivå. En stor andel av bedriftene har ikke organisasjonsmessige ressurser til å drive slikt arbeid. Hedmark Senterparti mener at fylkeskommunen aktivt bør bidra til å fremme innovasjon og produktutvikling innen fylkets næringsliv.
Ny teknologi har skapt forutsetninger for ny industriell virksomhet. Hedmark Senterparti mener at bioteknologi, avansert elektronikk og annen kunnskapsbasert teknologi bør bli vesentlige satsningsområder i det framtidige næringslivet i Hedmark. Dette må også påvirke utdanningspolitikken slik at den fagkompetanse som behøves, finnes i fylket.
Utbygging av et bredbåndsnett i fylket med god dekning blir derfor en viktig oppgave i årene som kommer. En velfungerende infrastruktur er nødvendig for alle næringer og særskilt for tjenesteytende næringer. Hedmark Senterparti mener at samfunnet bør ha det overordnede ansvar for utbyggingen av bredbåndnettet for eksempel gjennom et bredbåndfond. Det vil sikre at distriktene vil få de samme muligheter som sentrale strøk.
Å utvikle, fornye og skape nytt innen produksjon av varer og tjenester, skjer best i et samfunn som oppmuntrer og inspirerer enkeltpersoner og fagmiljøer til å søke muligheter og løsninger. Entreprenørskap og gründerpersonligheter i lokalmiljøene er nødvendige forutsetninger for å opprettholde og utvikle alle deler av næringslivet. Sammen med økt utdanning og høy realkompetanse innen ulike fagområder skal dette sikre den verdiskapning som er grunnlaget for vekst og velstand i fylket vårt. Denne verdiskapning må i størst mulig grad tilbakeføres næringslivet i fylket.
Lokalt, regionalt og nasjonalt eierskap til bedrifter og finansinstitusjoner er av den største betydning for å videreutvikle et aktivt næringsliv i fylket. Det er ikke ønskelig at aktører i finansmarkedet tar ut sitt utbytte og legger ned lønnsomme bedrifter. Næringslivet i Hedmark behøver langsiktig kapital som kontrolleres i regionen. Skal vi være i stand til å utnytte mulighetene for næringsutvikling i fylket, må det tas et større politisk ansvar i kampen om kapitalen.
Sentralisering av banker og kredittinstitusjoner har økt kapitaltørken i distriktene. Finansnæringen preges av en stadig mer sentralistisk og kortsiktig tenkemåte. Med unntak av lokale aktører er man lite villige til å ta langsiktig risiko i distriktene. Dette er ikke i samfunnets interesse. Markedet må korrigeres. Det offentlige må tilføre sitt virkemiddelapparatet mer risikokapital og sikre mer langsiktighet i virkemiddelbruken.
I framtida blir det mindre viktig hvilket forvaltningsledd, kommune, fylkeskommune eller staten, som forvalter den offentlige støtte til næringslivet. For bedriftene er det nærhet, langsiktighet og risikovillighet som er avgjørende. Vi vil fortsette arbeidet for samordning og eventuell sammenslåing av de etablerte virkemiddelaktørene. Det er viktig at små og mellomstore bedrifter opplever en ubrutt virkemiddelkjede fra idéstadiet til produksjonen, markedsføring, salg og eventuelt eksport, er satt i gang. Hedmark Senterparti ønsker i denne sammenheng å styrke Statens nærings- og distriktsutviklingsfond (SND) på fylkesnivå og knytte denne virksomheten til fylkeskommunen.
Det er mange faktorer som påvirker utviklingen av næringslivet. Hedmark Senterparti mener at det offentlige aktivt bør bruke de påvirkningsfaktorer som er knyttet til politiske beslutninger for å legge forholdene til rette for en positiv næringsutvikling. Derfor bør det nedsettes en næringslivskommisjon for fylket som skal utarbeide en overordnet handlingsplan for det offentliges innsatser for utviklingen av næringslivet i fylket.
Samferdsel
Samferdselspolitikken må utformes i et langsiktig perspektiv hvor også miljøforhold prioriteres. Derfor bør toget ha en fremtredende plass i morgendagens samferdselspolitikk. Teknologien har gjort det mulig å konstruere lettere materiell som trenger mindre energi. Store deler av Hedmark sliter med lange reiseavstander til sentrale områder. For å korte ned reisetiden er en satsning på jernbane det rette valg for Hedmark. Å investere i god jernbaneinfrastruktur er framtidsrettet politikk både når det gjelder miljø, reisetid og sikkerhet. Dovrebanen bør bli dobbeltsporet frem til Hamar. Rørosbanen bør tilføres midler slik at en kan foreta svillebytte og sanere farlige planoverganger. Forholdene bør legges til rette for økt bruk av jernbanetransport mellom Elverum og Hamar for å oppnå en lettere og mer effektiv kollektivtrafikk mellom byene i midtfylket. Hedmark Senterparti vil arbeide for at Rørosbanen og Solørbanen utvikles videre for transport av flis og tømmer. Dette er av store betydning for skogbruksnæringen og vil ha en positiv effekt for trafikkbelastningen på RV. 3 og RV. 20.
Transport av personer og gods på veier er også av stor betydning for de samfunnsmessige rammevilkår i fylket. Både busser, vare- og lastebiler og privatbiler har, og vil også i fremtiden ha, en sentral rolle for kommunikasjonen i Hedmark. Det er derfor viktig at veiene har en god standard. Dette gjelder både riks- og fylkesveier. Hedmark fylkeskommune må stase mer på å bygge ut og oppruste fylkesveiene i de neste 4 årene slik at både befolkning og næringsliv får bedre rammevilkår.
Riksvei 3 fungerer som en stamveg av stor nasjonal betydning. Hovedtyngden av gods som transporteres på vei mellom Sør-Norge og Nord-Norge, går på RV3. RV 3 må tilføres midler slik at den tilfredsstiller kravene til stamvei.
Hedmark Senterparti vil arbeid for at E6 gjøres til en 4-felts veg frem til Mjøsbrua. Valget av trasé for en slik veg bør utredes nøye med hensyn til miljøkonsekvensene. Det er også viktig å fullføre RV2 og ruste opp RV20 gjennom Solør.
Miljø
Vi har alle et ansvar for at vårt miljø og våre naturressurser forvaltes på en slik måte at våre etterkommere også skal kunne nyte godt av disse godene. All menneskelig aktivitet må være underordnet økologiske hensyn og naturens tåleevne. Hedmark Senterparti mener en mer aktiv distriktspolitikk med lokalt forvalteransvar for våre naturressurser best vil ivareta disse prinsippene. Vi vil også arbeide for at miljøhensyn tillegges økt vekt i alle beslutningsprosesser.
Avfallsmengden må reduseres og avfall må betraktes som en ressurs som i størst mulig grad bør gjenvinnes i form av materialgjenvinning eller energiproduksjon. Gjenvinning som gir energi i form av elkraft eller varmt vann til bruk i fjernvarmeanlegg må få en større plass i framtidig avfallsbehandling.
Det bør bli tillatt med naturbaserte renseanlegg som gir muligheter for mer bosetting og næringsutvikling i grisgrendte strøk.
Hedmark Senterparti kan ikke akseptere at noen beiteområder blir båndlagt som rovdyrsoner/bufferområder. Hedmark Senterparti avviser den praksis som nå forsøkes innført gjennom den "snikekspropriasjon" som pågår av eksisterende rettigheter i utmark.
Energi
Elektrisitet produsert av norske fossefall, er en fellesressurs som må komme alle til gode. Det oppnåes best ved kommunalt/fylkeskommunalt eierskap til kraftressursene. Energi til husholdninger er et velferdsgode. Markedskreftene er ikke egnet til å styre et velferdsgode. Hedmark Senterparti mener det er nødvendig at fellesskapet tar tilbake styringen med energisituasjonen.
Hedmark Senterparti ønsker at Hedmark skal være et foregangsfylke med hensyn til å satse på fornybare energikilder basert på bioenergi, varmepumper og vindkraft. Vi vil derfor arbeide for å styrke stimuleringstiltakene gjennom Enøksentrene ved at rådgivning om energiøkonomisering igjen blir gratis for private husholdninger. Det må også etableres offentlige tilskuddsordninger slike at energikilder basert på bioenergi, varmepumper og vindkraft i større grad taes i bruk. Det må oppmuntres til å bygge mini- og mikrokraftverk som produserer "grønn" kraft.
Fjernvarmeanlegg med bl. a. utstrakt bruk av biobrensel og varmepumper bør i størst mulig grad benyttes til oppvarming i offentlige bygg. Slike anlegg bør også i større grad innarbeides i reguleringsplaner for boligområder.
Energiressursene må forvaltes og utvikles ut fra et langsiktig perspektiv. Forbruk av strøm til livsopphold skal være billigere enn forbruk til hytte og fritidsboliger, osv. To-pris ordning på elektrisitet må bli en selvfølge. Kraftverkene og linjenettet må vedlikeholdes og moderniseres, slik at de kan yte optimalt.
Personalpolitikk
Hedmark Senterparti vil utvikle arbeidsgiverrollen i sammenheng med fylkeskommunens nye rolle som regional utviklingsaktør. Som arbeidsgivere må vi først og fremst motivere og stimulere de ansatte til større ansvarlighet og økt innsats. Senterpartiet går inn for at fylkeskommunen skal utarbeide en ny arbeidsgiverpolitisk plattform. Fylkeskommunen må ha økonomisk handlekraft til å utvikle, rekruttere og beholde ansatte gjennom funksjonelle og hensiktsmessige personal- og lønnspolitiske virkemidler, tilpasset våre lokale behov.
Hedmark Senterparti vil prioritere tiltak for å forbedre det psykososiale arbeidsmiljøet.
Enhetsfylket og fremtidige utfordringer
Det demokratiske system i Norge har tre forvaltningsnivåer. Noen oppgaver er definert som nasjonalt viktige og tilligger det rikspolitiske nivå. Men de fleste velferdsoppgavene ligger på de to laveste forvaltningsnivåer, fylkeskommunene og kommunene. Tanken er at beslutninger skal fattes nærmest mulig innbyggerne, de som er brukere av det offentlige tjenestetilbudet. Hedmark Senterparti mener at fylkeskommunen og kommunene må gies slike økonomiske rammer at velferdstilbudene kan bli slik lovgivningen legger opp til. Samtidig må kommunene og fylkeskommunene bygge ned byråkratiske strukturer som hindrer politisk innflytelse.
Hedmark fylkeskommune er preget av overadministrasjon. Mens tjenestetilbudene er reduserte, har det sentrale byråkratiet ved Fylkeshuset i Hamar ikke blitt reduser tilsvarende. Mange stiller seg undrende til kostbar og unødvendig bruk av eksterne konsulenter. Dette er ingen god utvikling. Den setter folks tillit til fylkeskommunen på en hard prøve.
Hedmark Senterparti ønsker å medvirke til en fornyelse av fylkeskommunen som kan sikre dens tillit i befolkningen, og er beredt til å samarbeide med andre partier for å få det til. I denne sammenheng er det viktig at det politiske arbeidet i fylkekommunen fordeles slik at flere partier får ansvar for praktisk politisk arbeid og ikke ved overgang til en parlamentarisk modell som gir flere heltidspolitikere fra en posisjon som består av ett eller noen få partier. Senterpartiet vil gå imot innføring av parlamentarisk modell i fylkeskommunen.
Hedmark Senterparti mener at situasjonen for vår nåværende fylkeskommune er utilfredsstillende og alvorlig. Fylkeskommunen er i for stor grad en iverksetter av statlig politikk og rammevilkårene bidrar i stor grad til det. Offentlig sektor må utformes og organiseres slik at folkelig forankring, deltakelse og engasjement i fellesoppgavene styrkes.
Hedmark Senterparti mener en må legge disse prinsippene til grunn:
Tjenestetilbud og funksjoner så nær bruker som mulig. De oppgaver som kan løses av kommunen, organiseres i kommunen.
Folkevalgt styring framfor statlig byråkrati. Fylkeskommunen må utvikles til et positivt hjelpeorgan og ikke en stat i staten.
Styrking av ombudsrollen. Befolkningen må få et folkevalgt nivå å forholde seg til framfor enkeltvedtak i et statlig byråkrati.
Hedmark Senterpartiet mener at de oppgaver vil det være naturlig å løse eller koordinere på et fylkeskommunalt nivå er:
Samordnet planlegging (fylkesplan).
Utdanning på videregående nivå.
Regional utvikling blant annet gjennom Innlandsuniversitet og SND.
Kultur
Veger
Næringsutvikling
Miljø
Landbruk og arealplan
Kollektivtrafikk
Internasjonalt samarbeid
Regionens ombud overfor statlig tjenesteyting
Det er viktig at grenser, geografisk eller mellom forvaltningsnivåene, ikke er til hinder for å finne de beste løsningene for oppgavene. Hedmark Senterparti mener at geografisk størrelse på regionalt nivå er avhengig av hvilke oppgaver nivået skal ha. Med de oppgaver som er nevnt ovenfor er nåværende inndeling en funksjonell enhet. En sammenslåing av Hedmark og Oppland fylker vil gi for store avstander og større fremmedgjøring overfor enheten. Et mellomnivå på regionnivå (som Glåmdal og Hedemarken) vil bli for svakt overfor den sentrale stat og være starten på storkommuner med mindre lokalt engasjement. Befolkningen skal ved valg ha muligheten til å avgjøre eventuelle justeringer eller sammenslåinger eller oppdelinger.
For å oppnå mer folkevalgt styring, forenkling, bedre ressursutnyttelse og større folkelig engasjement, mener Hedmark Senterparti at fylkeskommunen i sin nåværende form nedlegges og enhetsfylket etableres.
Enhetsfylket bør omfatte:
En samling av fylkesmannens og fylkeskommunens oppgaver.
Andre deler av den regional stat som Statens vegvesen og SND.
Direkte valg på fylkesordfører.
Direkte valg på fylkesting.
Fritt skattøre innen rammer.
Friere rammebetingelser fra Staten - reell mulighet til å prioritere.
Med politisk vilje kan vi her få en enhet som gir mer lokal styring på utdanning, helse, miljø, landbruk, næringsutvikling, regional utvikling, arbeid for region mot Storting og bedre samhandling og informasjonsflyt mellom forvaltningsnivåene.
