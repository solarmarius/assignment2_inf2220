
Tirsdag 28. april 1992
Aud-Inger Aure (KrF) om fergestreiken:
FRAMSKYND UTBYGGINGEN AV KYSTSTAMVEIEN
Fergestreiken som har fulgt etter bruddet i lønnsforhandlingene for Norsk Styr-mannsforbund, har vist hvor sårbare mange kyststrøk er. Dette tilsier at alle tilgjengelige ressurser bør settes inn på å bygge ut fastlandsforbindelsene langs kysten. Dette sier KrF-politikeren Aud-Inger Aure. Ved siden av å være kommune-styremedlem i Kristiansund, er hun medlem av samferdselsutvalget i Møre og Romsdal og varamedlem til Stortinget. Hun er også leder for Kristelig Folkepartis Kvinner.
Aud-Inger Aure sier at virkningene av denne streiken i seg selv understreker behovet for en kyststamvei. Lokalsamfunn isoleres, arbeidslivet lammes og mattilførselen stopper opp med alvorlige følger mange steder.
-I en tid med stor arbeidsledighet vil det gi dobbel effekt å starte et slikt arbeid. Infrastrukturen bedres, og folk får arbeid med meningsfulle, framtidsrettede prosjekter. Samtidig unngår vi at små pressgrupper kan lamme hele landsdeler, sier hun.
Aud-Inger Aure beskriver kyststamveien fra Bergen til Trondheim som "en ny livsnerve for denne kystbefolkningen når den kommer". Hun mener at fergestreiken har vist at realiseringen av et mest mulig fergefritt samband langs kysten må komme snarest.
-Bare kostnadene for oljerelatert virksomhet dersom store deler av kyst-Norge blir gjenstand for en langvarig isolasjon, vil finansiere mange tunnel- og brusamband, sier hun, og utfordrer Finans-, Samferdsels- og Arbeidsdepartementene til å gå sammen om å løse disse oppgavene.
-Når det gjelder den aktuelle konflikten, er jeg enig med min partifelle John Tveit, leder i samferdselskomiteen, som har forlangt tvungen lønnsnemd, sier Aud-Inger Aure.
