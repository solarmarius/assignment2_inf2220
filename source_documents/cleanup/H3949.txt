
Magnhild Meltveit Kleppa,
Pressemelding fra
STORTINGSFLERTALLET VIL IKKE VURDERE RATTSØ-KONSEKVENSER
-Det er trist at et stort flertall i kommunalkomiteen ikke vil ha en nærmere vurdering av følgene for de kommunene som har fått betegnelsen Rattsø-taperne, sier stortingsrepresentant Magnhild Meltveit Kleppa fra Senterpartiet. Det ble foretatt omfattende endringer i inntektssystemet for kommunene fra 1997 som følge av Rattsø-utvalgets innstilling. 2001 er det siste året i opptrappingsperioden. -Da vil det være naturlig å vurdere konsekvensene av omleggingen før en går videre, sier Kleppa. Saken er oppe i forbindelse med at Kommunalkomiteen i natt avga innstilling til Kommunaldepartementets budsjett.
Rattsø-utvalgets innstilling ble forsert fram under sterkt tidspress, og det ble under høringen særlig stilt spørsmål ved om merkostnadene ved spredt bosetting var godt nok fanget opp. For å dempe de sterke protestene som kom fra distriktene, ble det vedtatt å innføre en tapskompensasjon som skulle gå til kommuner som var tungdrevne på grunn av lange avstander. Stortingsflertallet ønsker å fjerne tapskompensasjonen gradvis fra 2002. Denne kompensasjonen utgjør i dag 2 milliarder kroner.
For en kommune som Røyrvik vil bortfall av tapskompensasjonen føre til at kommunen enten må legge ned hele barneskolen eller legge ned samtlige sykehjemsplasser. Riktignok kan kommunen få kompensert noe gjennom skjønnsmidler. Men dette er svært usikre midler som mange konkurrerer om og som kan fjernes fra ett år til ett annet.
Det er en rekke kommuner over hele landet som vil bli rammet ved at tapskompensasjonen avvikles. Det vil også gå utover noen større byer. Stavanger vil for eksempel miste 40 millioner. Verst går det likevel utover små distriktskommuner. Kleppa oppfordrer nå kommunene til å engasjere seg i denne saken. - Det er helt utrolig at stortingsflertallet ikke ønsker et inntektssystem som ivaretar behovene som også de små distriktskommunene har. Dette lukter det tvangssammenslutning av, sier Kleppa.
