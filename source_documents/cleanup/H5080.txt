
Stortinget, 29. august 2001
Erna Solberg
Avsporing fra Brustad
Statsråd Brustad uttaler seg mot bedre vitende når hun forklarer den økte tilstrømningen av asylsøkere til Norge med Høyres forslag om å myke opp bestemmelsene om arbeidsinnvandring. Høyres forslag innebærer ikke fri innvandring som Brustad prøver å gi inntrykk av, men Høyre ønsker at de som har et konkret tilbud om arbeid skal få arbeidstillatelse. En mer troverdig forklaring på den økte tilstrømningen av asylsøkere, er Aps og sentrumpartienes vedtak om å gjøre det lettere for asylsøkere å få opphold på humanitært grunnlag. Det var en liberalisering som Høyre gikk imot.
Hovedproblemet i forhold til flyktninger og asylsøkere er den lange saksbehandlingssiden i UDI. Den lange saksbehandlingstiden fører indirekte til at flere blir innvilget opphold og fører i neste omgang til økt tilstrømning. En effektiv saksbehandling og rask utsendelse av de som får avslag vil kunne redusere tilstrømningen. Her har Brustad forsømt seg kraftig. Allerede for ett år siden kom Statskonsult med anbefalinger om hvordan effektiviteten i saksbehandlingen i UDI skulle bedres og som Brustad ikke har fulgt opp. Nå har en ny rapport kommet med klare anbefalinger i forhold til hva som bør gjøres. Det er på høy tid at Brustad rydder opp og får ned den uakseptabelt lange saksbehandlingstiden i UDI, sier Erna Solberg.
