
24. juli 2001
Pål Berrefjord
Åpent brev til Carl I Hagen
Så er det valgkamp igjen, og det er jo noe du kan bedre enn de fleste. Siden jeg var en liten gutt, har du vært en kjent og profilert politiker i Norge. Og du har stadig vokst deg større. Du har alltid jobbet for et mer egoistisk samfunn. Dette skriver Hordaland Arbeiderparti sin femte kandidat Pål Berrefjord, i et åpent brev til Carl I Hagen.
Jeg vil begynne dette brevet med å minne deg på noen av dine uttalelser.
For at det skal oppstå konflikter mellom etniske grupper, må disse gruppene være på samme sted. En nasjon med få etniske grupper, eller der de etniske gruppene er veldig små, er et samfunn med større grunn til å håpe på harmoni og fred enn der de etniske gruppene er mye større. Aftenposten 4/8-99.
Et samfunn uten etniske minoriteter er et samfunn i harmoni. Dagsavisen 4/9-97
Jeg trenger vel ikke minne deg om at du gjennom hele din politiske karriere har skjelt ut forskjellige grupper i samfunnet. I din iver etter å vinne oppslutning har du mobbet alenemødre, bønder, samer, finmarkinger, kulturarbeidere og selvfølgelig innvandrere og mennesker som tilhører andre etniske minoriteter. Hva blir det neste? Bergenserne?
Jeg har alltid vært sint på deg, ikke minst fordi du er så sleip. Andre sentrale medlemmer av
partiet ditt har alltid gått lenger enn deg i sine angrep. Som din partikollega og stortingsrepresentant Øystein Hedstrøm som til aftenposten 27/6-99 sa at vi vil ha vår kultur i fred.
Jeg håper du er klar over at på grunn av deg så føler mange enkeltmennesker i Norge seg mobbet og tråkket på. På grunn av det ditt parti har stått for i løpet av partiets historie har mange nordmenn fordommer mot mennesker som burde hatt krav på å bli behandlet fordomsfritt. Du burde skamme deg, men jeg tror ikke du bryr deg.
Du vil kutte tilskuddene til skole- og fritidsordningene her i landet. Barnas fritid er et forelderansvar, og det offentlige bør ikke betale for at noen skal passe barn utenfor skoletiden. Da jeg vokste opp, klarte vi oss uten den type ordninger, sa du til Aftenposten 24/6-99. Den gangen var kvinnene hjemme, Hagen. Det ville de fremdeles vært, dersom din politikk hadde fått gjennomslag.
Dersom jeg kommer på stortinget vil jeg jobbe for rettferdig fordeling mellom rike og fattige. Jeg vil jobbe for en mer tolerant innvandringspolitikk og aktivt kjempe mot all form for rasisme, for en bedre miljøpolitikk, for en bedre boligpolitikk og for billigere og bedre skoler, barnehager, skole og fritidsordninger. Og jeg vil ha en aktiv og god kulturpolitikk. Alt dette er vi uenige om. Mens vårt samfunn er et samfunn for alle, vil du ha et samfunn for de få. Verden er urettferdig. Du vil gjøre den enda mer urettferdig. Du sier AP er griske. Hva er ikke du, som vil kutte all hjelpen til de som trenger det aller mest?
Men det er velgerne som bestemmer, og jeg tror de gjennomskuer deg denne gangen.
