
Mandag 18. januar 1999
Uttalelse fra sentralstyret i Kristelig Folkeparti:
Bekymret for menneskerettighetenes kår i India
-Vi er alvorlig bekymret for menneskerettenes situasjon i India og oppfordrer UD om å ta opp forfølgelsen av de kristne i landet med indiske myndigheter, uttaler sentralstyret i Kristelig Folkeparti.
Det har i lengre tid kommet informasjon om vanskelige kår for religiøse minoriteter i India. Senest i dagens utgave av avisen Vårt Land kommer det meldinger fra menneskerettighetsorganisasjoner om religiøst motiverte angrep på kristne. Dette er et alvorlig brudd på menneskerettighetene.
Uansett religion, politisk overbevisning, rase, kjønn, funksjonsevne og bosted, må enkeltmennesket være garantert rettssikkerhet, samvittighetsfrihet og personlig integritet. Som et av verdens største demokratier må indiske myndigheter nå vise at de tar religionsfriheten på alvor og gå enda mer aktivt inn i kampen for menneskers likeverd, uttaler sentralstyret.
