
2003-2007
Nesodden RV
STYRK KOMMUNEØKONOMIEN
STYRK KOMMUNEØKONOMIEN
For at kommunen skal kunne holde et forsvarlig tjenestenivå er det helt nødvendig at den har nok midler. Gjennom det siste tiåret har andelen kommunene får igjen av de skattemidlene de betaler inn til staten, skrumpet inn dramatisk. Mens kommunene og fylkene i 1993 beholdt 3/4 av skatteinntektene, er det nå redusert til halvparten. Dette har skjedd under skiftende regjeringer, men særlig de siste to årene har vi sett hvordan den Høyre-dominerte regjeringa med Erna Solberg i spissen bevisst holder igjen penger for å tvinge fram private løsninger og salg av kommunal eiendom.
Dette er en politikk vi i RV vil bekjempe med alle midler. Det er kommunene som skal stå for servicetilbud og tjenesteyting, og som er pålagt det offentlige ansvaret for oppvekst, helse og miljø. Det siste tiåret har norske kommuner gått med årlige underskudd på mellom 5 og 10 milliarder. De markedsliberalistiske kreftene i Norge ser at det er enorme profittmuligheter ved å komme inn på markedet i offentlig sektor.
I kommunestyret på Nesodden har RV i mange år kjempet mot innstrammingene i økonomien. Den store private rikdommen i Norge står i grell kontrast med den offentlige fattigdommen. I juni 2002 ble kommunen medlem av Folkeaksjonen Velferd etter forslag fra RV. Bare ved å stå sammen med mange andre kommuner og fagforbund kan vi snu denne politikken.
Kommunepolitikerne står overfor følgende valg:
Enten å være lydig mot de økonomiske rammene som staten fastsetter, og som betyr kraftige kutt i kommunens virksomhet -eller vise ansvarlighet overfor den delen av befolkninga som trenger god, velfungerende kommunal tjenesteyting.
Det er ingen tvil om hvor RV står i dette valget. Stem på en representant som setter befolkningens interesser foran profittmotivet.
RVs 1. kandidat Eivind Reiersen
- lover at kampen for en styrket kommuneøkonomi vil ha høyeste prioritet.
MOT PRIVATISERING OG KONKURRANSEUTSETTING
Konkurranseutsetting og privatisering er ingen naturgitt utvikling. Den er drevet fram av internasjonal kapital og deres internasjonale organer. Høyrepartiene kaller dette "effektivisering", men i virkeligheten er det å legge til rette for at privat kapital skal komme inn på det offentlige markedet. For brukerne betyr dette økte forskjeller og (ofte) dårligere tilbud. For de ansatte betyr det økt arbeidspress og uthuling av faglige rettigheter og pensjoner.
RV VIL:
 arbeide for bedre og rimeligere kommunale tjenester
 gå imot alle forslag om konkurranseutsetting og privatisering
 gå imot forslag om å danne selvstendige driftsenheter
BARNEHAGER
Dekningsgraden i Nesodden er nå ca. 50% for barn under 3 år, ca. 80% for dem over 3 år. Men andelen kommunale plasser er bare 35% (259 av 745). Våren 2003 er det ca. 250 søkere som ikke har fått plass. Til tross for løfter i mange år om full barnehagedekning, er det flere søkere til plasser nå enn det var for fire år siden.
De kommunale satsene varierer nå fra 970 til 3480 kr. RV frykter at den vedtatte maksimalpris kan bli en flat sats, slik at de på lave satser i dag får en kraftig økning.
RV VIL ARBEIDE FOR:
 at det bygges minst to nye kommunale 3-avdelings barnehager i perioden, og at planlagte ombygginger/utvidelser igangsettes straks
 at det ved innføring av maksimalsatser beholdes graderte satser og søskenmoderasjon slik at ingen betaler mer enn i dag
 en kraftig økning av øremerkede tilskudd fra staten til bygging og drift
 at vedlikehold og renhold bedres kraftig
SKOLER
Skolekapasiteten på barnetrinnet er sprengt, spesielt på nordre Nesodden. Dette har bl.a. ført til at elever blir tilvist plass på andre skoler enn de sokner til. Høyres skolepolitikk er en trussel mot enhetsskolen, med åpning for privatskoler for de som vil betale. Omlegginger fra øremerkede til frie overføringer har bl.a. betydd at leirskoletilbudet står i fare fordi beløpet ble halvert. Driftsmidlene blir stadig dårligere, og gjør det umulig å følge opp den nye Læreplanen. Skolefritidsordningen, som var en forutsetning for 6-årsreformen, blir stadig dyrere, og koster nå snart like mye som en barnehageplass!
RV VIL ARBEIDE FOR:
 at den planlagte utbyggingen av Berger skole igangsettes straks
 at det planlegges en ny barneskole på nordre Nesodden
 at den offentlige skolen rustes opp kraftig - nei til private løsninger
 at skolene ikke utskilles som selvstendige driftsenheter
 at SFO-prisene senkes vesentlig
 at vedlikehold og renhold bedres kraftig
HELSE /SOSIAL
RV VIL ARBEIDE FOR:
å få heldøgns legevakt tilbake på Nesodden
å styrke hjemmesykepleien og hjemmehjelpstjenestene. Det skal være et reelt valg mellom å kunne bo på institusjon eller hjemme
at spesialisthelsetjenesten gjeninnfører tilbudet om utredning av aldersrelaterte sykdommer
at det gis verdige boforhold, både for psykisk og fysisk funksjonshemmete
Omsorgsboliger og avlastningsboliger skal være bemannet slik at kvaliteten på disse tilbudene er faglig forsvarlige
at alle offentlige bygninger og framkomsmidler tilrettelegges for eldre og funksjonshemmete. Rådet for funksjonshemmete må tas med på råd i alle byggesaker
at brukere av brukerstyrt personlig assistanse selv beslutter arbeidsgivermodell
styrke det psykiatriske dagtilbudet
å styrke avlastningstilbudet for funksjonshemmete
å styrke arbeidet mot misbruk av rusmidler ved å sikre oppfølging av kommunens handlingsplan
å gjenåpne ambulansetjenesten med stasjonering på Nesodden
å hindre privatisering, konkurranseutsetting eller salg av hjemmebaserte tjenester eller sykehjem
BOLIG
Kommunen er utsatt for et stort utbyggingspress, på linje med mange andre Akershuskommuner. Infrastrukturen (vann, avløp, skoler osv.) tilsier en lav utbyggingstakt. For å bevare et best mulig botilbud på Nesodden vil
RV ARBEIDE FOR:
 å gå mot nye feltutbygginger og verne grønne lunger
 å føre en restriktiv boligpolitikk, dvs. at det bygges maks 60 nye boliger pr. år
 at kommunen gjenreiser en sosial boligbygging ved først og fremst å satse på små, rimelige boenheter og utleieboliger bl.a. for førstegangsetablerende og for flyktninger
 at det gis rimelige kommunale lån til førstegangsetablerende
 at tilknytningsavgiftene for vann og kloakk er like i hele kommunen
 at det gis økte bevilgninger til forbedring av velveier
RVs 2. kandidat Bente Westergaard
- vil ha en omlegging av boligpolitikken
UNGDOM
Det er viktig å skape en identitet for ungdom påNesodden. Tilbudet må utvides slik at alle aldersgrupper blir tilgodesett.
RV VIL ARBEIDE FOR:
 økte midler til fortsatt drift av ungdomskafeen og musikkverkstedet
 utvidet åpningstid og økt bemanning ved ungdomsklubbene
 at helsestasjonen for ungdom styrkes
 intensivering av kampen mot rusmisbruk
 opprettelse av kommunalt ungdomsråd
