
13.06.03
Lena Jensen, stortingsrepresentant for SV og medlem av KUF-komiteen
- SV støtter ikke den nye friskoleloven
Stortinget har de siste to ukene behandlet to saker om de private skolene, en om hvilke typer skoler som skal etableres, som er et frislepp av de private skolene, og en om finansieringssystemet til de private skolene. SV stemte i mot den nye loven om private skoler.
- SV støtter på ingen måte den nye friskoleloven, sier Lena Jensen, stortingsrepresentant for SV og medlem av Kirke- undervisning og forskningskomiteen på Stortinget. Meldinger om at SV har støttet regjeringen om friskoleloven opprører meg og er helt uriktig, fortsetter hun.
I saken om finansiering av de private skolene som ble behandlet i Stortinget i går, fremmet SV forslag om at kommunene skal ha avgjørelsesrett når det gjelder etableringer av friskoler og at dagens øremerkede midler skal inngå i rammefinansieringen, slik at kommunene selv kan avgjøre sin skolestruktur. Denne modellen ble nedstemt i Stortinget. Etter drøftelser med regjeringen valgte SV derfor subsidiært å støtte regjeringens forslag om at utbetalingen til de private skolene skal ha en kommunespesifikk modell. Det betyr at privatskolene vil få 85 prosent av gjennomsnittet av den offentlige skolen i den kommunen hvor skolen blir etablert, og at det også skal taes hensyn til skolens størrelse.
- SV er opptatt av å styrke den offentlige fellesskolen, og det er grunnen til at vi stemte subsidiært for regjeringens forslag. Dette forslaget er bedre enn dagens lov, som ellers ville blitt videreført, hvor private skoler får 85 prosent av landsgjennomsnittet. Dette ville ført til at det i enkelte kommuner ville lønnet seg å etablere private skoler på bekostning av den offentlige fellesskolen. Dette har vi nå sikret at ikke vil skje, sier Lena Jensen.
Gjennom forhandlinger med regjeringspartiene sikret SV at gratisprinsippet skal være gjeldende også i de private skolene, ut over de 15 prosent som er foreldrebetaling. SV sikret også at det skal bli lagt vesentlig vekt på kommunenes uttalelse ved etablering av privatskoler i sin kommune.
- Vi fikk også gjennomslag for at det skal etableres faste søkerkriterier, der SV ser for seg søknadsfrist en gang i året. På denne måtes vil forutsigbarheten for kommunene bli større, ved at de et år i forveien får vite hvem som har søkt om etablering av privatskoler. Dette vil gi kommunene større selvstyring med egen skolestruktur, sier Jensen.
- Det viktigste nå er å gjøre et krafttak for den offentlige felleskolen, avslutter Lena Jensen
