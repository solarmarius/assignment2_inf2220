
09.04.03
Morten Lund (Sp)
Miljøfiendtlig og firkantet stivbenthet må justeres
Spørsmål til Miljøverministeren om avlyste snøskuter-turer for eldre: Miljøfiendtlig og firkantet stivbenthet må justeres
Jeg har i dag sendt følgende spørsmål til statsråd Børge Brende:
Fylkesmannens miljøvernavdeling tvinger kommunene til å avslå søknader om snøskuter-turer for eldre og uføre. I Melhus har en slik tur vært arrangert i 20 år. Oppdal Pensjonistforenings tur skulle gå til Dindalshytta som har bilvei om sommeren og ligger ved en skuter-trase. Lokalt er det et sterkt ønske om at slike tilbud får fortsette. -Vil statsråden medvirke til at det fortsatt kan gis dispensasjon slik at koseturer for eldre kan tillates der dette åpenbart ikke er til skade for naturen eller medfører annen ulempe?
Jeg mener det må gis mulighet for kommunene til å si ja til turkjøring med eldre selv om de ikke kan regnes som "varig funksjonshemmede" - den gruppe som det i dag gis dispens for. Dette kan gjøres ved at forskriften til loven endres, eller at statsråden skriver et brev om at den skal tolkes annerledes enn det byråkratene hos Fylkesmannen nå gjør.
Det er fullstendig ulogisk at et årlig arrangement for som er helse- og trivselsfremmende for en gruppe personer som har vansker med å komme ut i naturen, skal bli stemplet som negativt for naturen.
Det er større grunn til å spørre om ikke skuter-transport av min og statsrådens ryggsekk opp på påskefjellet, er en unødvendig belastning på utsatt fjellnatur. Så vidt jeg vet er det tillatt.
Jeg håper statsråden kan gi et positivt svar på dette skriftlige spørsmålet så snart han er tilbake fra påskefjellet. Hvis ikke vil saken bli fulgt opp med et privat forslag i Stortinget. Den praksis som nå er innført, er etter mitt skjønn strengere enn det Stortinget har ment.
