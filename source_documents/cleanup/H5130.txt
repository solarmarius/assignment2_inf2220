
20.09.2001
Thorbjørn Jagland: Landsstyret 20.09.2001
- Enten vi snakker om vårt samfunn eller verden som helhet er vi blitt så rike at det for første gang er mulig å skape en framtid for alle. Det er dette som er den moderne visjon. Det skjønner også de som har det godt. De krever at vi også drar med oss dem som er nederst, ellers får heller ikke de det godt, sa partileder Thorbjørn Jagland da han innledet til debatt om valgkampen og valgresultatet på landsstyremøtet 20. september 2001.
Aller først vil jeg rette en sterk takk til alle dere og til hele partiorganisasjonen for innsatsen i valgkampen. Jeg vil rette en spesiell takk til valgsentralen på partikontoret som holdt det gående natt og dag også gjennom sommerferien.
Igjen har AUF gått foran med et godt eksempel.
En ting er helt klart: Det skortet ikke på innsatsviljen. Der ligger også håpet. Når så mange har stått oppreist og tatt et tak selv om vi alle etterhvert skjønte at valgnatta ville bli vanskelig, har vi mye å gå videre på. Gjennom motgang kan vi styrke oss.
Det sies at ørnen har landet. Jeg vil si at den nå har behov for å tenke seg om slik at den kan begynne å fly igjen.
Jeg opplever ikke initiativet fra Hedmark Arbeiderparti om å framskynde landsmøtet som vondt ment. Jeg opplever at de ønsker at vi må gjennom en omfattende diskusjon både om organisasjon og politikk, konkludere på en slik måte at hele partiet blir trukket med for så å komme videre raskest mulig.
De ønsker at vi skal ta valgresultatet alvorlig. Ikke forspille for mye tid. Ikke dra med oss uklarheter og uenighet helt fram til landsmøtet som holdes om over et år.
Dette er konstruktivt og riktig tenkt.
Når Sentralstyret ikke har gått inn for å framskynde landsmøtet, er det fordi vi mener at landsstyret bør ta på seg oppgaven å sette i gang en bred og målrettet debatt i hele partiet. Konklusjonene må trekkes allerede på nyåret. Så kan byggingen av organisasjon og politikk begynne.
Denne byggingen kan ikke skje på noen få måneder fram til et ekstraordinært landsmøte. Vi må definere oppgavene så raskt som mulig. Så arbeide fram mot det ordinære landsmøte i november 2002.
La meg illustrere hvilke store oppgaver vi står ovenfor ved å bruke noen av tallene fra den valganalysegruppa som sentralstyret satte ned dagen etter valget.
Bildet den tegner er følgende:
Vi må tilbake til 1921 for å finne et dårligere resultat. Like viktig er det å få med seg at vi bare to ganger i forrige århundre har hatt et tilnærmet like stort frafall fra et valg til et annet. Det var knyttet til ytre begivenheter som partisplittelsen på begynnelsen av 20-tallet og EF-avstemmingen i 1972. i internasjonal sammenheng er det også oppsiktsvekkende og uvanlig at et regjeringsparti går tilbake med over 10%.
Noe uvanlig har altså skjedd.
Jeg vil likevel advare mot å gå for langt enten det er i overforenkling eller når det gjelder å grave seg for dypt ned.
Vi bør holde oss til noen fakta.
Faktum er at Arbeiderpartiet har vært et 35% parti i 15 år. Vi er ikke lenger et 40% parti. Det forsvant i perioden fra 1985 til 1989. Siden den gang har vi hatt tre stortingsvalg på rundt 35 %. Vi hadde meningsmålinger ned mot midten av 20-tallet i denne perioden. Ja, vi lå der ved inngangen til valgkampene både i 1993 og 1997. Men vi løftet oss opp til 35%.
Dette velgerpotensialet hadde vi i følge meningsmålingene helt fram til for et år siden.
Det siste året er imidlertid velgerpotensialet blitt redusert slik at det oppnåelige i denne valgkampen lå rundt 32%. Vi klarte imidlertid ikke den mobiliseringen som vi har vært vant med. Selv om vi hadde gjort det, hadde vi ikke klart valgresultatet i 1997.
Når noen forklarer vårt dårlige valgresultat så og si med langsomme sosiologiske prosesser som har foregått i befolkningen blir dette gresk for meg og lite i samsvar med fakta. Vi har redusert vårt velgerpotensiale det siste året - fra å ligge rundt 35% de siste 15 årene helt fram til for et år siden - til at det nå er litt over 30% .
Dype sosiologiske endringer skjer ikke i løpet av et år eller i løpet av en valgkamp. Jeg tror forklaringene er mye greiere.
Nesten 15 år sammenhengende mindretallsregjering har tært på oss. Det å være i mindretall i en situasjon med et så stort oljefond som alle andre gir inntrykk av at de kan bruke litt mer av er krevende. Ja, det er en situasjon som ingen andre har forsøkt før i historien.
Med dette som bakrunn har en lang rekke forhold det siste året blitt vanskelig for oss og nærmest åpnet en demning. Vi har delvis hatt et skattevalg som har ført til at en del med lave og middels inntekter er blitt skremt bort fra Arbeiderpartiet og vi har delvis møtt mistro til om Arbeiderpartiet tar seg av de aller svakeste. Arbeiderpartiets tilslutning har tradisjonelt hvilt på at vi har sørget for folk med lave og midlere inntekter samtidig som vi har fått dem til å stille seg solidarisk med de underpriviligerte.
Denne alliansen er blitt svekket delvis som følge at vi har skremt mange lønnsmottakere over mot høyrepartiene eller til hjemmesitting og delvis ved at andre har tatt over troverdigheten når det gjelder å ta seg av de svake.
Jeg møtte i valgkampen lønnsmottakere som hadde gledet seg til å ta seg en uke i "syden", men som måtte droppe det på grunn av økningen i strømprisen. Eller folk som ikke skjønner hvorfor vi må legge moms på småbåtplasser. Mange kommuner kan fortelle om folk med lave inntekter som må be om sosialhjelp som følge av økte avgifter og strømpriser. AUF kan fortelle at et hovedproblem i skoledebattene var moms på kjøretimer til førerkort.
Jeg må også innrømme at jeg møtte mye forbannelse blant vanlige folk over de nye sosialhjelpssatsene. De spurte, er dette nødvendig i verdens rikeste land.
Jeg må være så ærlig å si at vi må begynne å lete her i stedet for de litt pompøse forklaringene om at folk er blitt så individualistiske og moderne at de ikke lenger kjenner seg igjen i et gammeldags Arbeiderparti.
Et annet viktig faktum som vi ser av tallene er at vi ikke har nok tillit i de viktige velferdssakene. Vi ligger Ikke dårligst an. Men til å være velferdspartiet framfor noen i historisk sammenheng er det et alvorlig varsku at vi er på andre plass i de fleste sammenhenger.
Når det samtidig går fram av denne plansjen at det er et velferdsflertall i befolkningen, ser vi at Arbeiderpartiet ikke har klart å tjene tilstrekkelig på dette faktum.
Et tredje viktig faktum er at oppslutningen blant Lo-organinserte er på rundt 30% - mot over 50% så sent som i valget for fire år siden. Vi ser også av neste plansje at mange med kort utdanning, spesielt de som jobber i offentlig sektor valgte å sitte hjemme.
Samtidig er det et faktum at folk med høyere utdanning søker mot andre partier, særlig Høyre og SV.
Jeg tror omstillingene i offentlig sektor har skapt usikkerhet i brede grupper. Jeg mener de har vært riktige, men vi må se i øynene at det ikke er lett å komme gjennom slike prosesser uten mye motstand og uvilje. Særlig ikke rett foran et valg.
Samtidig har misnøyen med lønn i de store utdanningsgruppene som særlig jobber i offentlig sektor vokst gjennom de siste årene. Det ser ut til at de søker mot partier som de tror kan gjøre noe med saken. Det er gjerne partier som har vært utenfor regjeringskontorene og som derfor kan love mye mer.
Jeg må være ærlig med dere - og det er ikke for å fraskrive meg ansvar for det vi har gjort, det er for å ta ansvar - når jeg sier at jeg tror det har bygget seg opp en misnøye med oss på flere fronter på grunn av helt konkrete politiske forhold. Jeg vil ta ansvar og si dette for å hindre at valgresultatet brukes til å begrunne egne kjepphester, til å fortsette store og små maktkamper eller til å dra partiet i en bestemt retning, mot høyre eller venstre, avhengig av hva man selv mener og alltid har ment.
Sannheten er at vi må dra partiet nærmere folk, deres virkelighet og deres behov.
Jeg mener at de to siste plansjen jeg skal legge på underbygger dette. Den første viser at bare 11% mener at Arbeiderpartiet snakker om saker som angår folk. Den andre viser at når folk blir spurt om Arbeiderpartiet er gode til å lytte til folk så viser tallene at det er vi ikke. Og det er blitt stadig færre som mener det det siste året.
Det er derfor helt åpenbart at vi må gjøre organisatoriske grep som styrker kontakten mellom det sentrale og lokale miljø og mellom hele organisasjonen og befolkningen. Vi må bli en organisasjon med større ører og vi må være i stand til å binde sammen organisasjon og politikk på en langt bedre måte. Det vi hører ute må bli fanget opp når organisasjonen utformer politikk og når vi utøver politikk.
Som følge av valgresultatet kommer partiet til å tape mye inntekter. Jeg tror det kan være sunt for oss. Det tvinger oss til å nyorganisere.
Dette er den første oppgaven sentralstyret må ta fatt på.
Spørsmålet til partiorganisasjonen er hvordan vi skal gjøre dette.
Neste spørsmål: Hvorfor svikter de Lo-organiserte og vanlige lønnsmottakere oss, de som har vært våre mest trofaste støttespillere.
Hvilke politiske forhold er skyld i dette.
Hvorfor har vi så liten tilslutning blant folk med høy utdanning.
Arbeiderpartiets fotfeste er lønnsmottakerne. Hvordan skal vi nå fram til dem, enten de har høy eller liten utdanning, tjener mye eller lite, jobber i offentlig tjenesteproduksjon eller i privat virksomhet.
Er samarbeidet mellom Arbeiderpartiet og LO et tjenelig redskap eller en hemsko i en slik sammenheng? Må vi ikke - hvis vi skal beholde det faglig-politiske samarbeidet - gjøre endringer slik at det ikke skapes misforståelser om hvordan politikk skapes og hvordan makt forvaltes.
Og framfor alt ha en form på dette som ikke hindrer oss i å nå ut til alle grupper lønnstakere.
Disse spørsmålene stiller jeg, men jeg har den klare oppfatning at vi må styrke kontakten med lønnstakerorganisasjonene. Ikke svekke den. Vi kan ikke kaste over bord det som er partiets basis, vanlige lønnsmottakere. Noen uttaler seg som disse er en utdøende rase og at det nå gjelder å satse på å nå nye moderne grupper. Men faktum er jo at de gruppene som vokser er lønnsmottakere i offentlig sektor og i privat tjenesteyting. Samfunnet består for det meste ikke av dresskledde menn som jobber i IT-industrien. Det moderne Norge består for det meste av folk med lave og midlere inntekter i helt vanlige yrker som du og jeg er avhengige av hver dag. Men det er her det sviktet denne gangen.
Jeg tror det er fordi disse gruppene betyr så mye for oss at uklarheten om sykelønn i slutten av valgkampen ble så negativ, slik valganalysegruppa mener.
Landsmøtet hadde gjort et klart vedtak om sykelønn. Jeg mener regjeringen hadde en plikt til å ha en dialog med partene om dette spørsmålet. Feilen var at vi ikke redegjorde klart og tydelig for dette slik at alle lønnsmottaker visste det. Det ble i stedet skapt inntrykk av at noen hadde forsøkt å få til noe annet på kammerset enn det vi kjørte så sterkt fram i valgkampen.
Da går det på troverdigheten løs. Og det svekker partifolks tillit til at deres stemme teller, slik det kom til utrykk på landsmøtet.
Neste spørsmål:
Hva er årsaken til at vi er bare nest best i de viktige velferdssakene. Partiet som har drevet fram barnehageutbygging og foreldrepermisjon i 20 årfår bare 18% når folk blir spurt hvem de har mest tillit til i barne- og familiepolitikken. Vi er nødt til å tenke over dette.
Vi har også alt for lav tillit i utdanningspolitikken. Her er det 15% som har tillit til oss. Dette er et stort tankekors når det er vi som har stått bak byggingen av det norske skoleverket i hele etterkrigstida. Kanskje har det noe å gjøre med at vi ikke har lange nok ører eller gode nok antenner. Reform 94 var nødvendig og riktig. Likevel har jeg observert stor misnøye med innholdet blant elever og lærere, spesielt på de yrkesrettede linjene.
Da jeg sa dette på Sentralstyremøte i går, sa Kjell Bjørndalen at han hadde merket det samme i lang tid.
Jeg tenkte etterpå, hvorfor har vi ikke tatt tak i dette før?
Jeg legger merke til at skolevalgresultatene er ekstremt dårlig på de yrkesrettede linjer.
Og endelig har vi fattigdomsproblemet. Dette går rett i sjela på det partiet hvis historiske oppgave var å kjempe for de svakeste. Når vi kommer på defensiven her kommer vi på defensiven i alle andre spørsmål også. Fordi det går på troverdighet og eksistensberettigelse løs.
Her som i det forrige eksempelet rører vi kanskje med partiets viktigste utfordring, nemlig å kunne være samfunnskritisk samtidig som vi har ansvar. Det gikk trolig alt for lang tid før vi erkjente at forskjellene hadde økt. Jeg husker vi ble forsynt med notater som skulle bevise at det hadde de ikke. Problemet var bare at det fortonte seg annerledes nede på gata.
Fattigfolk kan man ikke håndtere gjennom statistikk. Vi må huske at de blir fattigere jo rikere vi andre blir og de føler seg fattigere og mer alene jo færre de blir i statistikken. De befinner seg i fattigdom og har krav på vår innlevelse, ikke våre bortforklaringer.
Hva jeg tror er at vi må jobbe grundig med alle ubalansene i vårt samfunn. Arbeiderpartiet fikk sitt gjennombrudd med slagordet "by og land hand i hand". Den gang var det nødvendig å overvinne krisa på landsbygda og folk i byene måtte i jobb. Oppgaven var å bygge bro mellom by og land, få folk til å se at de hadde et felles problem.
Vi ser liknende ubalanser i dag selv om de er på et mye høyere nivå.
Det er behov for en ny giv for distriktsnorge. Distriktsnorge opplever en voldsom ubalanse mellom behov for arbeidsplasser og faktisk tilbud om arbeid, med sentralisering og press på byene som resultat. Dette kan ikke løses med enda flere arbeidsplasser i offentlig regi. Det må løses med en industrialisering av distriktene bygd på bearbeiding av naturressursene og entreprenørånd der også staten stiller sin kapital til rådighet. Staten har en stor formue. Den må sees på som en naturressurs som må bearbeides og pleies. Riktig plassert kan den skape en ny giv for distriktene og betale for mange av de avgiftene som nå skaper problemer for oss. Dette forutsetter et partnerskap mellom næringsliv og stat som bare Arbeiderpartiet kan drive fram. Det andre regjeringsalternativet har jo et rent markedsliberalistisk utgangspunkt.
Dessuten vil jeg si dette når det gjelder distriktspolitikken, at jeg er blitt mer overbevist etter som tiden er gått at Arbeiderpartiet må være mye klarere på at vi ønsker å opprettholde et livskraftig landbruk. Et levende kulturlandskap og trygg mat er selve livsnerven i samfunnet og menneskenes liv. Og vi kan trolig få mye mer ut av det hvis vi vil satse økologisk. i Sveits er 30% av jordbruksproduksjonen økologisk.
Heller ikke dette ordner markedet, men vi kan få hjelp av markedet ettersom det er forbrukerne som skal kjøpe varene.
I byene finner vi de største sosiale problemene. Vi har i dag en utålelig ubalanse mellom det det store flertallet opplever av velstand og den situasjonen mange fattige lever I, særlig i byene. Og her nytter det ikke å "ta" de rike som mange sier. Dette hjelper ikke de fattige at vi tar knekken på dem som har kapital å sette inn i nye arbeidsplasser.
Verst ute er selvfølgelig de som er rammet av rusmisbruk og deres barn. Jeg vil nå foreslå at partiet fra og med i dag setter i gang en skikkelig offensiv mot dette ondet som skaper sosial fornedrelse for de som rammes og utrygghet for svært mange flere.
Narkotika og rus må bekjempes med nye virkemidler. De må vi ha mot til å utarbeide.
En annen ubalanse eksisterer i arbeidslivet. Mellom det som kreves av folk og det mange er i stand til å utrette. Tempoet er for høyt for mange, belastningene for tunge. Vi har flere på uføretrygd enn det er industriarbeidere i landet. Dette er et alvorlig varsku om at noe er galt fatt. Og samtidig en stor inspirasjonskilde for et sosialdemokratisk parti som alltid har sett på arbeidsplassene som en av grunnstenene i samfunnet.
En ny ubalanse har oppstått mellom de som skal inn på boligmarkedet og de som allerede er der. Et annet av Arbeiderpartiets kjerneområder.
Hvorfor fikk Arbeiderpartiet i sin tid en så stor tillit i befolkningen?
Jeg tror jeg kan gi svaret fordi jeg kommer fra en familie som opplevde alt dette. Fra småbrukere som ryddet jord for Nygårdsvoldpengene. Deres etterkommere fikk arbeid i industrien og i kommunene, bolig gjennom Husbanken, utdanning,sosial trygghet, litt bedre hvert år.
Tillit ble bygget.
Jeg vet at situasjonen er en annen i dag. Folk er mer individualistiske. Men vi må ta som utgangspunkt at folk har de samme grunnverdiene. De samme behovene for trygghet.
Da må plattformen vår forsterkes når det gjelder å skape arbeidsplasser og utvikle næringslivet. Særlig i distriktene. Men også i byene. Og for dem som er skjøvet ut eller står i fare for å bli skjøvet ut. 300.000 nordmenn går på uføretrygd. Mange av dem ønsker ikke noe mer enn å kunne jobbe litt. Tenk på rotløs innvandrerungom som driver omkring ofte uten språk og uten jobb. Integrasjon i arbeidslivet er veien vekk fra vold og kriminalitet. Da må vi skape arbeidsplasser for det formål. Vi må gjøre arbeidslivet mer menneskelig, gjenreise en sosial boligpolitikk, ta familienes frykt for narkotika og rus på alvor.
Og de underpriviligerte har krav på vår støtte. Vi må skape forbindelse mellom dem og det store flertall som har det bra. Det er mye snakk om at vi må modernisere oss og rette oss mot de voksende og nye yrkesgruppene. Ja, det må vi også. Men hvis modernisering betyr at vi glemmer partiets historiske oppdrag, vil vi feile. Hvis vi derimot tar vare på det , er jeg sikker på at middelklassen vil stille opp. Men vi kan aldri klare å gjenopprette den sosiale balansen ved å undergrave middelklassen. Vårt samfunn er avhengig av den. Og den er i det lange løp avhengig av at alle trekkes med i utviklingen ellers vil de oppleve økende sosiale problemer som til sjuende og sist også undergraver deres trygghet.
Midt på nittitallet kom det ut en bok i Italia som stilte spørsmål om hva som skulle være kjennemerket på venstresiden etter at de fleste gamle ideologiske skillelinjer var brutt ned. Boka ble solgt i millionutgaver i de fleste europeiske land. Det var stort sett bare her i Norge den ikke kom ut. Konklusjonen i boka var at det eneste som står igjen for venstresiden er det som var dens opprinnelse, sosial rettferdighet. Det er dette som skiller venstre og høyre side.
Det er dette de sosialdemokratiske partiene i Europa nå bygger på. Samtidig som de kombinerer det med arbeidsplass- og arbeidslivsutvikling bygd på entreprenørskap og statlig medvirkning. Dette legger de til grunn for den sosiale og økonomiske dimensjon i EU. Den såkalte Lisboastrategien som ble utformet på EU-toppmøtet i Lisboa som statsministeren i Portugal, president i Sosialistinternasjonalen, tok initiativet til, definerer målet: Verdens mest konkurransedyktige, kunnskapsbaserte økonomi med et klart sosialt ansvar og ansvar for miljøet.
Det er dette som er moderne i sosialdemokratisk forstand.
Jeg mener fortsatt at det er et savn at vi ikke er klart og entydig koblet på denne europeiske idestrømning.
Det er det vi må bli.
Situasjonen krever åpenhet.
Og at vi holder tunga rett i munnen og ikke lar oss manipulere inn i debatter som ikke har noe med saken å gjøre. At vi ikke lar folk utenfor våre rekker forlede oss til å tro at det normale er unormalt. Når man i en avis i dag bringer bilder av meg og Jens med forskjellige mennesker rundt oss, så kan man selvsagt bruke det til å lage fæle historier. Men det er faktisk en ganske normal tilstand, at politiske ledere har forskjellige medarbeidere og at disse lederne er forskjellige.
Jeg sier også det fordi vi må bygge opp en kultur som er preget av samarbeid og respekt for uenighet. Hvordan skal vi kunne samarbeide med andre partier som er ganske mye forskjellig fra oss hvis vi ikke klarer å håndtere at det er forskjellige mennesker og miljøer i vårt eget parti som også har ulike oppfatninger av politiske saker. Det er faktisk normalt i et demokrati at det finnes uenighet.
Jeg føler at Jens og jeg har en historisk oppgave i å bygge dette nye Arbeiderparti preget av samarbeidsånd og åpenhet. Og jeg ber alle andre om å stille seg bak den oppgaven.
Vi må stille oss i spissen for å skape et Arbeiderparti som er åpent og ærlig, som er grasrotas redskap.
Et Arbeiderparti som bygger på de to grunnpillarene i partiets historie. Først skape. Skape arbeidsplasser. Og utvikle arbeidsplasser som ikke skyver folk ut, men som holder alle i jobb.
Så dele. Vi vil ha et Arbeiderparti som sier til dem som mener at fellesskap og trygghet er umoderne, at det er dere som er gammeldagse. Det mest moderne i vår tid er kampen for de svake, de som har falt utenfor. For sosial trygghet.
En framtid for alle.
Ser dere ikke det. Enten vi snakker om vårt samfunn eller verden som helhet er vi blitt så rike at det for første gang er mulig å skape en framtid for alle. Det er dette som er den moderne visjon. Det skjønner også de som har det godt. De krever at vi også drar med oss dem som er nederst, ellers får heller ikke de det godt. Vi lever tross alt i en opplyst tid, i en informasjonsalder der nøden kommer rett innpå oss enten det er i Sierra Leone eller det er en sosialhjelpsmottaker her hjemme som må sende barnet sitt fra seg på grunn av dårlig råd. Dette klarer heldigvis ikke de fleste å leve med i et opplyst samfunn som er klar over at det er nok til alle bare vi deler rettferdig.
Det gammeldagse er å la være å gjøre noe med dette. De som vil vinne den vanlige lønnsmottaker må innse det. Og de som vil gjøre noe for de fattige må ta vare på lønnstakerne.
Vi skal gjøre begge deler. Jeg er helt sikker på at jeg har alle med meg når jeg sier at dette må være marsjorderen fra dette møtet.
