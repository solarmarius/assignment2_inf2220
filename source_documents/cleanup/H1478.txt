
Stortinget, 6. april 2000
FREMSKRITTSPARTIETS
STORTINGSGRUPPE
fra Carl I. Hagen
NÅ RABLER DET FOR
JAGLAND - IGJEN!
- Kan ikke Thorbjørn Jagland telle? I Norge er vi ca. 4,5 millioner mennesker og ikke 20 mill. eller flere. Å omdanne Norge til et Norges Forente Stater som Dagsavisens kaller hans merkverdige tanker om å dele landet inn i noen færre regioner enn nåværende fylker, med stor grad av selvstendighet og egne regionsting og regionsregjeringer, må være en forsinket aprilspøk, sier Carl I Hagen i en kommentar.
- Etter at Arbeiderpartiet har mast om samme rett til utdanning, helsetjenester, barnehageplass, eldreomsorgstjenester, med mer, uavhengig av bosted i Norge, snur APs- leder trill rundt. Selvstyrte regioner med eget ansvar for viktige samfunnsforhold vil automatisk øke forskjellene på tjenestetilbudet er helt feil retning. Fremskrittspartiet vil gå den motsatte vei ved å gjøre helsetjenester, utdanning og eldreomsorg til et statlig ansvar hvor alle sikres en lovfestet rett til det samme tjenestetilbud uavhengig av bosted. Det er kun hvis staten har det økonomiske ansvar for en tjeneste direkte overfor brukeren at alle kan sikres samme tilbud, understreker Hagen som tilslutt spør om det pånytt har rablet for Jagland..
