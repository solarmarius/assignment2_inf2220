
02.07.03
Senterpartiet
Senterpartiets eldreomsorgs-manifest: ELDRE ER TAPERNE I STYKKPRISFINANSIERING AV SYKEHUSENE
-Senterpartiet tror på velferd gjennom fellesskapsløsninger. Omsorgstjenestene og helsetilbudet utvikles best i et samarbeid mellom det offentlige, familien og frivillige, sier Ola T. Heggem som har ledet arbeidet med utvikling av Senterpartiets eldreomsorgs-manifest. Manifestet er vedtatt av Senterpartiets sentralstyre.
I manifestet heter det at geriatrien er en forsømt spesialitet ved våre sykehus. Eldre som trenger tid og opptrening for å komme seg etter et sykdomsforløp, er taperne i stykkprisfinansieringen av sykehusene. Senterpartiet foreslår der at det etableres geriatriske team ved sykehusene som også kan støtte den kommunale helsetjenesten. Det foreslås også etablert såkalte halvannenlinjeinstitusjoner i et samarbeid mellom helseforetakene og kommunene for å følge opp pasienter som skrives ut fra sykehusene, bl.a. for utredning av pleie- og omsorgsbehov.
Flere hender i eldreomsorgen er et av de viktigste bidragene til bedre omsorgstilbud. Nok fagutdannet personell er nødvendig for kvaliteten i omsorgstilbudet. Godt utviklet hjemmehjelp, hjemmesykepleie og matombringstilbud er viktig for at eldre kan bo hjemme så lenge de ønsker det. Senterpartiet vil gi kommunene bedre økonomi og større handlefrihet slik at de kan utvikle en eldreomsorg basert på trygghet og trivsel for den enkelte.
Senterpartiet mener kommunene må styrke samarbeidet med frivillige organisasjoner om tiltak for eldre. Frivillighetssentralene er viktig i denne sammenhengene og må være på plass i alle kommuner, sier partiet i eldreomsorgs-manifestet.
