
Stortinget, 28/3 - 2001.
FREMSKRITTSPARTIETS
STORTINGSGRUPPE
Fra Stortingsrepresentant Per Sandberg (FrP).
Bedre vedlikehold av statlige bygninger.
Fremskrittspartiet har i dag fremmet et privat forslag om at det skal utarbeides en klar instruks om prosedyrer for vedlikehold av bygninger som er i statlig eie. I tillegg må Regjeringen få fortgang på å skille forvalterrollen og brukerrollen for samtlige av statens eiendommer.
- Bakgrunnen for forslaget er at en rekke medieoppslag viser at svært mange statlige bygg ikke får tilstrekkelig med vedlikehold og at mange av dem nærmest faller i sammen før det skjer nødvendig vedlikehold, sier Stortingsrepresentant Per Sandberg i en kommentar. Som eksempel på bygninger som har forfalt før de har fått nødvendig vedlikehold kan nevnes Det Kongelige Slott og Urbygningen ved Universitetet i Oslo.
- Den praksis som i dag føres ved at mange statlige eiendommer lider under dårlig vedlikehold er en meget kostbar praksis, sier Sandberg, som også viser til at dårlig vedlikehold er en lite hensiktsmessig måte å forvalte vår nasjonalformue på.
- Alle statlige etater som selv forvalter de bygg som de disponerer må nå få en klar instruks fra Regjeringen om hvordan de skal skjøtte sine eiendommer, slik at unødvendige kostbare prosjekter kan unngås for fremtiden, avslutter Per Sandberg.
