
Mandag 7. mars 1994
Kristendemokratene i Norden om flyktningepolitikk:
NORDEN HAR ET FELLES ANSVAR
Kristendemokratene i Norden etterlyser et økt samarbeid om flyktningepolitikken. De nordiske regjeringene må sammen finne en konstruktiv løsning for en jevnere fordeling av flyktninger.
Det sier Kristendemokratene i Norden i en uttalelse som er sendt ut i forbindelse med at de kristendeomkratiske partiene i Norge, Sverige, Danmark, Finland og Færøyene var samlet til møte i Stockholm søndag, i forkant av Nordisk Råd. Kristelig Folkeparti i Norge var representert med en delegasjon på ti medlemmer, med partileder Kjell Magne Bondevik i spissen.
De nordiske kristendemokratenene innser at det er vanskelig for ett enkelt land å være fristed for flyktninger fra såvel urosentrene i Europa, som fra andre land. Derfor etter-lyser de et økt nordisk samarbeid om flyktningepolitikken, og en jevnere fordeling av flyktningene, slik at flere kan garanteres den rettssikkerhet de internasjonale konvensjonene forutsetter. I uttalelsen blir det lagt vekt på at selv om det ikke er åpen krig i Kosovo-regionen i det tidligere Jugoslavia, er menneskerettighetssituasjonen for etniske albanere i Kosovo preget av en systematisk bruk av vold, av overgrep og rettslig vilkårlighet, og at det er myndighetene i Beograd som står bak dette. Derfor har kosovo-albanske flyktninger samme behov for beskyttelse som flyktninger fra Bosnia, heter det i uttalelsen fra Kristendemokratene i Norden.
