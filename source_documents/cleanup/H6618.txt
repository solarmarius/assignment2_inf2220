
23.04.02
Vegard Martinsen, (DLF)
Ny lov om forbrukerkjøp skadelig for forbrukerne
Den nye loven om forbrukerkjøp innebærer kraftige skjerpelser av krav til alle selgere. Blant annet skal alle reparasjoner gjennomføres innen en uke, og kundene skal sågar kunne kreve erstatningsvarer i den tiden reparasjonen tar.
Dersom man ikke tenker seg om, så kan dette høres fint ut, og det fremstilles av de vanlige økonomiske analfabeter som en "seier" for forbrukerne.
Men i virkeligheten vil loven vise seg å være det motsatte, nemlig et tap for forbrukerne - loven vil medføre dårligere tilgjenglighet og høyere priser. Prisene i et fritt marked dannes på basis av faktorer som produksjonskostnader, fortjeneste, etterspørsel og konkurranse. Produsenter leverer sine varer i den hensikt å tjene penger på dette, og vil selvsagt ikke levere produkter som på sikt er tapsbringende.
Når kostnaden ved å levere en vare stiger, vil prisene stige dersom konkurransen tillater det, eller produktet trekkes fra markedet.
Hvis forhandlere av PC'er og mobiltelefoner skal pålegges å levere erstatningsutstyr til alle kunder som ikke får produktet til å fungere slik de tenker seg, vil mange slike tilbud rett og slett forsvinne fra markedet. Den fortjenesten som forhandlere har på disse produktene er helt minimal, og sterkt økede utgifter i form av ensidig "bedring" av kundevilkårene vil spise opp marginen, slik at det ikke lenger er lønnsomt å levere.
Hvis forbrukerne ikke vil ta til takke med de betingelser som produsentene tilbyr, vil de nok snart måtte finne seg i å godta de betingelser virkeligheten allikevel dikterer, og i dette tilfellet vil mange av tilbudene forsvinne: "Billige mobiltelefoner? - ja, vi hadde det før, men loven om forbrukerkjøp gjorde at vi ikke lenger kunne tjene penger på å selge dem, så, dessverre ".
(Basert på et innlegg skrevet av Inge Simon Thorbjørnsen.)
