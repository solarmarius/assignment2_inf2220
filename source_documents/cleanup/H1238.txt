
28. februar 2001
Høyres Stortingsgruppe
JAN PETERSEN FORSVARER FORELDRERETTEN
Høyres leder, Jan Petersen, tok i dagens spørretime opp med statsminister Jens Stoltenberg Regjeringens behandling av private skoler. Spørsmålet lød:
Statsråd Giske har med ryggdekning fra statsministeren avslått søknaden fra den kristne barneskolen Oasen i Sogndalen. Det anfekter to meget viktige prinsipper. Det ene er foreldreretten, at foreldrene skal sikres at barna få gå i den skolen de ønsker, og det andre er toleransebegrepet. Jeg aksepterer at statsministeren ikke er enig i det grunnlaget Oasen bygger på, men er det ikke slik at toleranse nettopp dreier seg om å akseptere andre standpunkter enn dem man selv står for? Og hvorfor har ikke statsministeren fulgt opp dette i praksis?
Statsministeren gav ingen tilfredsstillende svar på problemstillingen Høyre tok opp. Dette fikk Høyres Inge Lønning til å bemerke at det er første gang i fredstid at en norsk regjering i løpet av så kort tid har klart å fremskaffe en allianse av alle livssynssamfunn i hele Norge, som henvender seg til Stortinget og uttrykker sin bekymring for livssynsfriheten. Jeg konstaterer at det ikke bekymrer statsministeren  det burde det gjøre.
Høyre vil fortsette kampen for at det skal bli enklere å etablere private skoler i Norge, uavhengig av hvilket livssyn eller pedagogiske metoder skolen bygger på.
