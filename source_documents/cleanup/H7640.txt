
Oslo, 29.08.03
Åslaug Haga, leder i Senterpartiet:
Ikke tenkeboks, men tenketank om lokalt folkestyre
- Senterpartiet fremmer i høst forslag om å opprette en tenketank som skal skissere tiltak for å revitalisere det lokale folkestyret i Norge.
Norske lokalpolitikere og internasjonale eksperter på desentralisert demokrati skal jobbe frem løsninger som kan bidra til å gjenopplive det lokale folkestyre som et demokratisk lokomotiv og politisk laboratorium, sier Åslaug Haga, leder i Sp.
Makt- og demokratiutredningen viser at kommunen er i ferd med å forvitre som politisk arena. Årsakene til dette er todelt. Dels innsnevrer statlig pålagt oppgaver kommunenes politiske handlingsrom, dels underminerer den labre kommuneøkonomien det lokale selvstyrets evne og muligheter til å utvikle politikk på områder som går utenfor de pålagte oppgavene.
- Svekkingen av det lokale selvstyret er ingen spøk, først og fremst fordi det kaldkveler den delen av det norske demokratiet som har de beste forutsetningene til å være nyskapende: Tenke nytt, utvikle løsninger og reformer skreddersydd for lokale forhold, og i tråd med velgernes politiske preferanser og ønsker, mener Haga.
- Sannsynligheten for at demokratiet som styreform skal bedre velferd og trivsel øker dersom det lokale folkestyret har reell mulighet til å fungere som (pro-)aktive politiske laboratorium, sier Sp-lederen.
- En slik utvikling krever et sunt økonomisk fundament: Kommunene må ha midler til avsetninger og investeringer som gjør lokalpolitikerne i stand til å iverksette planer, ideer og velferdsfremmende tiltak. I tråd med dette går Sp inn for både økte overføringer, innføring av produksjonsbundet selskapsskatt, en begrenset lokal beskatningsrett og en økning i det kommunale skatteøret på 2 prosentpoeng for å utvide den økonomiske handlefriheten som et mer aktivt og konstruktiv lokalt folkestyre er avhengig av.
Internasjonal input
- Maktutredningen har stilt en tankevekkende diagnose for det lokale selvstyret, sier Haga, og mener denne bør danne utgangspunkt for forfriskende medisinering.
- Helt konkret vil Sp ta initiativ i Stortinget til at en tenketank skal komme med innspill til den varslede stortingsmeldingen om Maktutredningen. Målet med innspillene er å foreslå grep som gjør lokalpolitisk arbeid og engasjement mer attraktivt, og muligheten for praktisk iverksetting mer realistisk. I tillegg er det viktig å se på hva Norge kan lære av land med mer utstrakt og velfungerende desentralisert demokrati, for eksempel Sveits og USA. Derfor bør tenketanken også bestå av internasjonale eksperter på lokalt folkestyre, og gi råd om hvordan lærdommer og erfaringer fra slike land eventuelt kan iverksettes her til lands, avslutter Sp-lederen.
