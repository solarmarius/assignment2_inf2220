
05.06.02
Ola D. Gløtvold, Senterpartiet
MER TIL LØNNSOMME PASIENTER
Fremskrittspartiet har fått gjennomslag for sitt krav om økt stykkprisfinansiering av sykehusene. I avtalen som er inngått mellom Regjeringen og Fremskrittspartiet om revidert nasjonalbudsjett, er den såkalte ISF-ordningen utvidet. Nå skal 60% av inntektene til sykehusene komme i form av stykkprisbetaling. Det er oppsiktsvekkende at Regjeringen har gått med på dette. I den senere tid har det vært flere utspill fra faglig hold som har vist til negative konsekvenser ved denne måten å betale for helsetjenestene. Pasienter med kroniske lidelser, eldre mennesker og psykiatriske pasienter sakker akterut i sykehuskøene til fordel for pasientgrupper som sykehusene får bedre betalt for.
I Senterpartiet er vi glad for at flertallet på Stortinget nå innser at sykehusene har vært underfinansiert. Den statlige overtakelse av spesialisthelsetjenesten ble gjennomført fra årsskiftet fordi Arbeiderpartiet, med støtte fra Høyre og Fremskrittspartiet, mente at den fylkeskommunale driften ikke var effektiv nok. Vi får mer helse for hver krone med statlig drift, sa disse partiene. Og nektet å bidra til å dekke de underskuddene som de senere årene har preget sykehusene her til lands. Nå har pipen fått en annen lyd. Regjeringens forslag om å øke overføringene til sykehusene med 1.7 milliarder kroner, blir plusset på med ytterligere 375 millioner kroner i avtalen mellom Fremskrittspartiet og regjeringspartiene. I tillegg økes altså stykkprisbetalingen fra 55% til 60% i ISF-ordningen.
Innsatsstyrt finansiering - ISF- kan virke positivt gjennom at det stimulerer til økt pasientbehandling. Problemene oppstår fordi det nesten er umulig å finne en riktig stykkpris å betale en behandling med. Benbrudd, kreft, hjerteinfarkt, revmatiske lidelser og schizofreni er alt sammen sykdom som kan behandles, men det er svært så individuelt hvordan behandlingsforløpet arter seg for den enkelte pasient. Alder spiller inn, pasientenes allmentilstand varierer og mange har sammensatte lidelser sombehandlingen må tilpasses. ISF-ordningen bygger på at det kan settes en pris på alle disse variablene. Rimelig nok viser det seg at det er vanskelig i praksis. Stykkprisfinansiering har derfor sin logiske begrensning.
Sykehus som får mer og mer av sine inntekter gjennom ISF-ordningen, altså betaling etter antall pasienter som blir behandlet, blir nødt til å tilpasse seg så godt som mulig. Unge mennesker med en sykdom som kan defineres presist, lønner det seg for sykehuset å få lagt inn. 40-åringenes konkrete diagnoser er populære i de stykkprisfinansierte sykehusene, mens 80-åringenes kompliserte sykdomsforløp vil en nødig ha for mange av.
Mer penger til helse er ikke nok for å gi folk flest et bedre helsetilbud. Tilbudene må også prioriteres slik at folk som har havnet sist i køen blir tatt bedre vare på. Forliket mellom Regjeringen og Fremskrittspartiet om høyere stykkprisandel i sykehusfinansieringen, er ikke riktig vei å gå. Det er så mange svakheter med ISF-ordningen slik den er utviklet i dag, at det er dumdristig å øke betydningen av den. Regjeringen tar på seg et stort ansvar ved å godta Fremskrittspartiets enkle helsepolitiske resepter. Dette er ikke sykehuspolitikk som tar vare på de svakeste blant oss - tvert i mot!
