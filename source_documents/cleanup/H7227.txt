
26.06.03
Hallgeir Grøntvedt og Morten Lund
PROBLEMENE I LAKSENÆRINGEN
FISKERIMINISTEREN MÅ NED FRA TRIBUNEN.
EN SMARTERE FOREDLING MÅ UTVIKLES PÅ FRØYA.
-Det er meget bekymringsfullt at fiskeriministeren og næringsministeren nå ikke tar på seg ledertrøya for å sikre at laksenæringa blir ei framtidsnæring til beste for kystfolket og nasjonen. Uten politiske initiativ risikerer vi at næringas problemer blir forsterket, at foredlingsgraden blir redusert og at lokale eiere blir erstattet av noen få internasjonale aktører med lite samfunnsansvar, sier fylkesordførerkandidat Hallgeir Grøntvedt og stortingsrepresentant Morten Lund etter torsdagens oppdrettskonferanse på Frøya.
-Det er naturlig at dagens aktører i næringen -inkludert banker, fórleverandører og andre kreditorer- kan ha motstridende interesser, og at noen vil ta andre hensyn enn de som tjener kystsamfunnene på lengre sikt. Derfor må statsrådene handle mens det ennå er tid.
Senterpartiet krever at Regjeringen nå medvirker med følgende tiltak
-Det settes en stopper for de 50 nye konsesjonene.
-Fór-kvotene for inneværende år reduseres i samråd med næringens organer.
-Det presiseres at Oppdrettslovens bestemmelse om at konsesjoner ved en konkurs ikke går inn i boet, skal stå ved lag, men at konsesjonene kan re-tildeles på vilkår av bl.a. lokalt eierskap.
-Det etableres et FoU-program for å utvikle en ny og rasjonell foredling der ferskhet og kvalitet skal gi markedsfordel. I første omgang må det etableres et prøveprosjekt ved SalMar på Frøya med bidrag fra SIVA, SND og Aetat slik at kompetansen til de mange oppsagte fra Marine Harvest kan beholdes og utvikles videre.
