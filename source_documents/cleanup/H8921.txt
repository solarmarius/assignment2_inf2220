
Dato: 31. januar 2005
Nestformann i FrP, Siv Jensen
- Flyttingen av Luftfartstilsynet må vurderes på nytt
- Luftfartsdirektøren var satt til å gjennomføre et umulig flyttevedtak. Derfor forstår jeg at han velger å gå fra stillingen. Det sier nestformann i FrP, Siv Jensen, som er bekymret for flysikkerheten og mener at flyttingen av Luftfartstilsynet må vurderes på nytt.
Jensen sier hun ikke er overrasket over at luftfartsdirektør Per Arne Skogstad velger å forlate stillingen:
- Skogstad har blitt satt til å gjennomføre flyttingen av Luftfartstilsynet til Bodø, til tross for at flyttingen svekker flysikkerheten i Norge. Derfor er det naturlig at han går fra stillingen når vedtaket blir stående.
- Når snart alle fagpersoner har advart om at flyttingen av Luftfartstilsynet vil svekke flysikkerheten, er det ikke rart Skogstad heller går av enn å administrere et fullstendig ufornuftig vedtak, sier Jensen.
Hun viser blant annet til at Havarikommisjonen for sivil luftfart og jernbane har advart om at flysikkerheten er svekket, blant annet på grunn av den omstridte flyttingen av Luftfartstilsynet til Bodø.
Siv Jensen sier hun er bekymret over fremtidig luftfartssikkerhet.
- At ledelsen velger å fratré, bør være et signal til politiske myndigheter om at flytteprosessen bør vurderes på nytt, avslutter hun.
