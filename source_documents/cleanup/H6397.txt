
26.11.02
Sonja Sjøli (H)
Full åpenhet om bidrag til de politiske partiene
Høyre, Fremskrittspartiet, Kristelig Folkeparti og Venstre står sammen om å endre Lov om offentliggjøring av de politiske partienes inntekter. De fire partiene er enige om en avtale som sikrer pressen og allmennheten fullt innsyn i hvem som gir partiene bidrag. Dette er klart etter at komiteen i dag har avgitt sin innstilling.
Loven skal endres slik at ikke bare pengegaver, men også andre bidrag og verdier over 20.000,- kr må medregnes i partienes regnskap. Partiene må dessuten garantere at de ikke har inngått avtaler om innflytelse med bidragsytere. I tillegg skal det utformes en egen regel for hovedorganisasjonene i arbeidslivet, slik at pressen og allmennheten kan bli gjort kjent med hvor mye disse mektige samfunnsaktørene gir det enkelte parti samlet sett. Loven skal i fremtiden gjelde for fylkes- og kommunepartiene i tillegg til hovedorganisasjonene.
- Vi ber Regjeringen utforme et lovforslag som tar hensyn til avtalen, og som skaper full åpenhet, sier Sjøli.
Slik blir det:
- alle kontante og ikke-kontante bidrag av verdi kr 20.000,- eller større skal offentliggjøres
- bidrag til partienes underorgansiasjoner, fylkes- og lokalledd skal offentliggjøres
- alle skriftlige eller muntlige avtaler mellom bidragsyter og politiske parti skal offentliggjøres
- egen regel for arbeidslivets hovedorganisasjoner ­ ett bidrag til ett parti
- Høyre er glad for at det nå kan bli full åpenhet om alle typer bidrag. Dette vil sikre at også de ulike ordningene mellom LO og Arbeiderpartiet må på bordet, avslutter Sonja Sjøli.
