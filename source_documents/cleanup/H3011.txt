
Torsdag 4. juni 1998
Presseinfo
KRISTELIG FOLKEPARTIS AKSJONSDAG
Lørdag 6. juni arrangerer om lag 80 KrF-lag standsaksjoner over hele landet under mottoet Et halvt år med Bondevik - hva har vi oppnådd? En rekke sentrale KrF-ere står på stands ulike steder i landet.
Statsminister Kjell Magne Bondevik deltar på Liertoppen kjøpesenter i Lier i Buskerud på en stand som Lier KrF arrangerer.
Partileder og barne- og familieminister Valgerd Svarstad Haugland deltar på standsaksjon i Kristiansand.
Justisminister Aud - Inger Aure deltar på standsaksjon i Bergen.
Helseminister Dagfinn Høybråten deltar på standsaksjon i Asker.
KrFK-leder og politisk rådgiver ved statsministerens kontor, Randi Gran-Tørring, deltar på standsaksjon i Skien.
Parlamentarisk leder Einar Steensnæs deltar på standsaksjon på Karmøy.
Kristelig Folkeparti har hvert år en aksjonsdag rundt pinsetider der man forsøker å sette fokus på ulike politiske saker. I år var det naturlig å innby folk til å delta i en vareopptelling, i og med at regjeringen Bondevik har sittet med makten et drøyt halvår. I den forbindelse er det laget løpesedler som på den ene siden oppsummerer en del av de viktigste resultatene denne regjeringen har oppnådd, og på den andre siden oppfordrer folk til å skrive hva de mener om regjeringen, både ros og ris. Disse blir samlet inn og svarene vil bli studert ved KrFs partikontor i Oslo.
