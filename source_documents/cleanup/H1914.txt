
Fredag 13. november 1992
Borghild Røyseland (KrF) om alkoholloven:
RIMELIG AT KOMMUNEN FÅR SKJENKEAVGIFTEN
-Det er både rett og rimelig at kommunene får avgiftene også fra skjenkesteder med statlige bevillinger, i og med at kommunene er pålagt kontrollansvaret for disse. Både den forrige og den nåværende sosialministeren skal ha takk og honnør for at dette når blir bragt i orden. Det sa nestlederen i Stortingets sosialkomité Borghild Røyseland (KrF, Rogaland) da Odelstinget behandlet endringer i alkoholloven fredag.
Bakgrunnen for rosen til Tove Veierød og Grete Knudsen var et spørsmål Borghild Røyseland stilte i Stortingets spørretime i desember 1991. Hun viste til blant annet Gol kommune i Buskerud, som er pålagt kontrollansvaret for en rekke hoteller som har fått sine alkoholbevillinger fra staten, noe som førte til at staten også fikk skjenkeavgiftene fra disse bevillingshaverne.
Tove Veierød ga den gang KrF-representanten rett i at disse avgiftene ut fra en rimelighetsbetraktning burde tilfalle kommunene, og lovte å følge saken opp i budsjettet for 1993.
-Og det er blitt gjort på en for kommunene positiv måte ved at de heretter får bevillingsavgiften også der hvor statlige myndigheter gir bevilling og fastsetter avgiften for denne, kunne en fornøyd Borghild Røyseland konstatere.
Hun la til at hun trodde dette vil bli godt mottatt i mange kommuner, og særlig i de utpregede turistkommunene der de statlig bevillinger utgjør et betydelig antall skjenkesteder.
-Kommunenes kontrollansvar med skjenkebevillinger er et viktig oppdrag, og denne lovendring er gledelig fordi den også vil gi kommunene som har statlige bevillinger bedre økonomisk mulighet til å ivareta kontrolloppgavene, konkluderte Borghild Røyseland i Stortinget fredag.
