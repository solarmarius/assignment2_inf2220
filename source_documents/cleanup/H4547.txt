
26. april 1998
Kvinnebevegelsen
"Et arbeid å leve med "
Uttalelse fra ledermøte i kvinnebevegelsen 26. april 1998 om aktuelle saker i forbindelse med behandlingen av det nye kvinnepolitiske programmet "Et arbeid å leve med".
Kvinnepolitisk styre har på ledermøtet lagt fram forslaget til kvinnebevegelsens nye program, "Et arbeid å leve med". Tema for programmet er kvinner og arbeidsliv, og endelig vedtak av programmet skal fattes på Landskvinnekonferansen 11. - 13. september.
Et arbeid å leve med betyr ikke minst et arbeid å leve av. Vi ser i den forbindelse med tilfredshet på lønnsoppgjøret så langt. Lavtlønnstillegget i hotell- og restaurantbransjen vil i særdeleshet komme kvinner til gode, og vil legge føringer for det videre lønnsoppgjøret. Likestillingsprofilen i avtalen mellom partene i denne bransjen er et historisk gjennombrudd for kravet om likelønn. Gjennom opprettelsen av en likestillingspott til lokal anvendelse, viser partene at de har tatt hovedavtalens bestemmelse om likestilling mellom kjønnene i arbeidslivet på alvor. En forutsetning for å ta ut denne potten er opprettelse av likestillingavtaler i bedriftene, et tiltak som vil bety mye for det generelle likestillingsarbeidet på de ulike arbeidsplassene. Arbeiderpartiets kvinnebevegelse oppfordrer partene i andre områder å følge opp denne kvinneprofilen i sine avtaler.
I tillegg til å ha en lønn å leve av, må det være mulig både for kvinner og menn å delta i yrkeslivet selv med omsorgsansvar for barn. Dette forutsetter at begge foreldre deler på oppgaver og ansvar i hjemmet, og at permisjonsordninger og tilsynsordninger er gode og tilpasset familienes varierende behov. Arbeiderpartiets kvinnebevegelse ønsker å styrke likestillingen i familien gjennom å øke fedrekvoten i foreldrepermisjonen og å gi fedre egen opptjeningsrett. Det vil gjøre fedrene mer delaktige i de daglige omsorgsoppgavene og ansvaret på hjemmebanen, og derigjennom i større grad sidestille kvinner og menn i arbeidslivet.
En grunnleggende forutsetning for at småbarnsforeldre kan delta i yrkeslivet, er at det finnes gode, trygge og fleksible tilsynsordninger for barna. Arbeiderpartiet og kvinnebevegelsen står fast ved målsettingen om barnehageplass til alle som ønsker det innen år 2000. Det er med bekymring vi ser at Regjeringen gjennom innføring av kontantstøtte vil rasere tilbudet til de minste barna. Dette vil by på ytterligere problemer for de mange foreldrene som trenger barnehageplass for å kunne være i arbeid og som ønsker et pedagogisk tilbud framfor andre tilsynsordninger for barn.
Arbeiderpartiets kvinnebevegelse mener at det er av stor betydning å rekruttere flere kvinner inn i ledende stillinger, både i næringsliv og offentlig forvaltning. Bare ved å være der beslutningene tas, vil kvinner kunne bidra målrettet til at likestillingsmål nås. Dette gjelder for eksempel likelønn og bedre tilpassede arbeidstidsordninger for småbarnsforeldre. Vi har foreslått endringer av aksjeloven som innebærer at begge kjønn skal være representert i styrer i aksjeselskap. At alle aksjeselskap skal i årsmeldingen redegjøre for sin strategi når det gjelder likestilling, blant annet likestillingsplaner, andel kvinnelige ledere og ansatte.
