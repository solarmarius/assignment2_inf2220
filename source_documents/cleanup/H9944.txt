
Dato: 6.mars 2006
Stortingsrepresentant Ketil Solvik-Olsen, (FrP)
Krever gjennomgang av særnorske miljøregler
FrP krever en gjennomgang av særnorske miljøkrav for å hindre unødig nedleggelse av arbeidsplasser. - Symbolske og særnorske miljøkrav må fjernes, krever FrPs Ketil Solvik-Olsen, som fremmer et eget forslag om det i Stortinget.
- Jeg reagerer på Regjeringens motstridende signaler rundt arbeidsplassene i Årdal. Næringsministeren sier miljøkravene kan lempes på mens miljøtalsmenn sier Norge er bundet av internasjonale forpliktelser, forklarer Solvik-Olsen, som er energipolitisk talsmann for FrP.
Han viser til at Jens Stoltenberg og næringsministeren oppfordrer Hydro til å søke om utsettelse for nedleggelse av Søderberganlegget på Årdal, men at SV samtidig sier at dette ikke er mulig på grunn av internasjonale miljøforpliktelser.
- Enten så vil altså statsministeren bryte internasjonale miljøforpliktelser, ellers så gir han arbeiderne i Årdal falske forhåpninger, påpeker Ketil Solvik-Olsen. Han mener det nå er nødvendig med en avklaring fra regjeringen, slik at andre industribedrifter i tilsvarende situasjon vet hva de har å forholde seg til.
- Hydro Årdal er ikke siste bedriften som vil måtte gå gjennom tunge omstillinger på grunn av statlige miljøkrav. Derfor bør det nå tas en gjennomgang av miljøregelverket for å avdekke særnorske, symbolske miljøkrav som kan fjernes.
- Dersom det er slik at Jens Stoltenberg faktisk kan endre på miljøkravene overfor Hydro Årdal, så illustrerer det at miljøkravet er av særnorsk karakter og at en grundig gjennomgang av hele regelverket er nødvendig, avslutter Ketil Solvik-Olsen.
