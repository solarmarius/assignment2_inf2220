
lørdag 16. september 2000 18:03:13
Venstres landsstyre:
- Fremskrittspartiet uaktuell regjeringspartner
Venstres landsstyre sier et klart nei til regjeringssamarbeid med Fremskrittspartiet.
Venstre og Fremskrittspartiet er på mange områder motpoler i norsk politikk: Der Venstre vil ha en sterk miljøpolitikk, vil Frp det motsatte. Der Venstre vil satse på kultur, vil Frp det motsatte. Der Venstre vil satse på forskning og høyere utdanning, vil Frp det motsatte. Der Venstre vil ha en liberal asyl- og flyktningepolitikk og økt arbeidsinnvandring, vil Frp det motsatte. Økt arbeidsinnvandring er nødvendig for å kunne hjelpe syke og gamle og sikre velferdssamfunnet.
Venstre går til valg som en del av sentrumsalternativet, som i dagens situasjon fremstår som det eneste styringsdyktige regjeringsalternativet. Venstre vil ha en nøkkelrolle i norsk politikk i tiden framover. Et sterkt Venstre er den beste garantisten for et regjeringsalternativ til Arbeiderpartiet, og for at Fremskrittspartiet ikke kommer i regjeringsposisjon.
