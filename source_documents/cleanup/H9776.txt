
2.12.2005
Sp
Barna ble budsjettvinnere.
-Jeg synes det er trist at vi i fra de rød-grønne partiene er blitt alene om å gi de vanskeligst stilte barnefamilien en håndsrekningen gjennom neste års statsbudsjett, sier Dagfinn Sundsbø, Senterpartiets medlem i Stortingets arbeids- og sosialkomite. Han viser til at Regjeringen får flertall for sine forslag, men savner støtten fra andre partier som har gått høyt på banen når det gjelder lovnader om å fjerne fattigdom.
Barneytelsene til personer som er under attføring eller yrkesmessig rehabilitering er vinnere i innstillingen fra arbeids- og sosialkomiteen til neste års budsjett som er avgitt i dag. Barnetilleggene økes fra 17 kroner til 27 kroner pr. dag, noe som til sammen gir 240 millioner kroner i økte bevilgninger. Også gjeninnføringen av feriepengetillegget i dagpengeordningen er viktig for ungene. Uten disse pengene, som Bondevik-regjeringen fjernet, vil de familiene det gjelder sitte uten inntekter i ferietiden.
-Høyresidens argumentasjon mot å sette inn målrettede tiltak i arbeidsmarkedet for å få flere unge i arbeid, er også skuffende sier Dagfinn Sundsbø. Senterpartiet går sammen med Ap og SV inn for en økt satsing på arbeidsmarkedstiltak som gir 2000 nye plasser. Disse partiene er spesielt bekymret for den høye ledigheten blant ungdom og ber om tiltakene målrettes mot denne gruppen. De tidligere regjeringspartiene går sammen med FrP og mener problemene skal løses gjennom økt adgang til midlertidige ansettelser.
- Opposisjonens linjevalg ville gitt oss et tøffere og mer uttrygt arbeidsliv, sier Sundsbø, som mener det er god grunn til å høre på advarslene som er kommet fra samtlige arbeidstakerorganisasjoner mot økt adgang til midlertidige ansettelser.
