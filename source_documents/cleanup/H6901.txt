
18.03.03
Morten Lund
Om DnB/Gjensidige-Nor fusjonen: Kundene, de ansatte og Trondheim blir taperne
- Senterpartiet mener at fusjonen mellom DNB og Gjensidige NOR vil komme til å gi mindre konkurranse og dårligere service for flere kundegrupper. Mange ekspedisjonssteder vil forsvinne, og mange viktige kompetanse-arbeidsplasser står i fare for å forvsvinne flere stedet i landet, sier Morten Lund i en kommentar til at fusjonen nå ser ut til å være et faktum.
All erfaring fra tidligere fusjoner viser at kundene og de ansatte blir taperne i en slik fusjon, derfor mener Senterpartiet at fusjonen mellom DNB og Gjensidige NOR ikke er ønskelig.
- Nesten uten unntak har de største bankenhetene hatt dårligere rentevilkår enn de mindre bankene de senere åra. Dessuten vil den nye fusjonerte enheten få over 50% markedandel for enkelte forsikrings-produkter, sier Lund.
En fusjon vil med stor sikkerhet medføre at hovedkontorfunksjoner og viktige beslutninger blir flyttet fra Trondheim - i første omgang til Oslo. Oppkjøpene av Fokus Bank og Kreditkassen medførte betydelig svekkelse for Trondheims finansmiljø og for Midt-Norsk næringsliv. Oppkjøperne den gang vurderte aldri å flytte sine hovedkontor nordover. Det er derfor ønsketenkning når ordføreren i Trondheim til Adresseavisen sier at byen vil tilby at det nye selskapet kan få ha sitt hovedsete der, sier Lund.
- Senterpartiet advarte mot det som nå kan skje da sparebankene for ett år siden fikk anledning til å omdanne seg til A/S. Vi fryktet at de første oppkjøp som innkluderte en stor sparebank ville skje akkurat så raskt. De som den gangen forsøkte å berolige oss, vil vel i neste omgang også være positive til et oppkjøpstilbud fra utlandet, avslutter Lund.
