
søndag 17. januar 1999 15:12:28
Viktig skritt mot et enklere skattesystem
Venstres og Unge Venstres sentral-styrer ser på utredningen om flatere skatt som et viktig skritt mot et enklere og mer rettferdig skatte-system.
Dette er en sak Venstre og Unge Venstre har satt på dagsorden og kjempet for i mange år.
Flatere skatt vil bidra til å redusere de store forskjellene det i dag er mellom skattleggingen av lønns- og kapital-inntekter. Sammen med færre fradrag vil dette kunne gi et enklere og mer oversiktlig skattesystem og gjøre det mer lønnsomt å arbeide.
Venstre og Unge Venstres sentralstyrer vil arbeide for en tilnærming mellom skattesatsene for arbeid og kapital, først og fremst ved å redusere skatten på arbeidsinntekter (marginalskattesatsen). Dette er viktig for å gjøre norsk arbeidskraft mer konkurransedyktig og dermed sikre tilnærmet full sysselsetting også i framtiden. Innføring av en flatere skatt er også viktig for å få et enklere og mer rettferdig skattesystem som den enkelte skatteyter selv forstår.
Venstres langsiktige mål er en overgang til flat bruttobeskatning for alle inntekter ned mot nivået på dagens kapitalbeskatning, men med et stort bunnfradrag for å gi ordningen en riktig sosial profil. På denne måten vil den omstridte delingsmodellen som Venstre har kjempet mot i mange år være unødvendig, noe også utvalgsleder Nils Martin Stølen påpekte som en av hovedgrunnene for å gå inn for et system med flatere beskatning ved presentasjonen av ekspertutvalgets utredning i går.
