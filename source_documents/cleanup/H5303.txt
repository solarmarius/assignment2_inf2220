
9/11-01
Ola D. Gløtvold (Sp):
Senterpartiets alternative statsbudsjett 2002: Bedre helsetilbud med Sp's budsjett
Senterpartiet ønsker i sitt alternative statsbudsjett å styrke behandlingstilbudet for syke.
Det foreslås 250 millioner til økt pasientbehandling der det spesielt legges vekt på psykiatri og kreftbehandling.
Samtidig er det viktig å gi et skikkelig tilbud til dem som trenger rehabilitering og opptrening, understreker Sp's helse- og sosialpolitiske talsmann, Ola D. Gløtvold.
Senterpartiet vil derfor styrke driftssituasjonen ved opptreningsinstitusjonene med 100 mill. og samtidig senke egenandelen for pasientopphold ved disse institusjonene fra 190 kr til 150 kr pr døgn.
Raskere sykebehandling og god rehabilitering er en betingelse for mange dersom de skal få et mest mulig fullverdig liv også etter en sykdomssituasjon. For både enkeltmennesket og samfunnet er dette viktig både i forhold til større trivsel og bedre økonomi, avslutter Ola D. Gløtvold.
