
fredag 19. desember 1997 14:29:37
Venstres parlamentariske leder Gunnar Kvassheim
- Storbritannia må presses
- Funnene av radioaktive stoff på Vestlandskysten viser at de britiske utslippene
er et internasjonalt anliggende. Norge må protestere mot dette, sier Venstres
parlamentariske leder Gunnar Kvassheim.
Han ber miljøvernminister Guro Fjellanger ta kontakt med miljømyndigheter i
andre Nordsjø-land for å legge felles press på Storbritannia.
Det ble i dag gjort kjent at sjøen utenfor Vestlandet inneholder åtte ganger mer
technetium enn for tre år siden, da britiske myndigheter ga Sellafield-anlegget lov
til å sjudoble utslippene av stoffet. Ifølge Statens strålevern tar skalldyr og planter
i havet lett til seg det radioaktive stoffet.
Venstre har i mange år sett på spredning av radioaktivitet fra britisk virksomhet
som en betydelig miljøtrussel og motarbeidet disse blant annet gjennom
Dounreay-aksjonen. Gunnar Kvassheim er tilfreds med at
Miljøverndepartementet tar technetium-funnene på alvor. Departementet har uttalt
at det er grunnlag for nye protester mot Storbritannia.
Stortinget, 19. desember 1997 kl. 11.00
