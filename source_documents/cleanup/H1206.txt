
Stortinget, 20. februar 2001
PRESSEMELDING frå stortingsrepresentant Petter Løvik (H)
Nei til transport av atomavfall langs norskekysten!
Stortingsrepresentant Petter Løvik ber no i eit brev til utenriksminister Jagland om at Regjeringa kjem sterkt på banen for å stoppe planane om transport av konsentrert atomavfall langs norskekysten. Eit uhell i denne transporten kan medføre ein miljøkatastrofe for kyst-Norge og for dei rike fiskeressursane i havet.
Planane går ut på å frakte reprossesert atombrensel med plutonium og høgradioaktivt avfall frå anlegg i England og Frankrike, opp langs norskekysten, forbi fiskefelt i Norskehavet og Barentshavet og gjennom den sårbare naturen i Nordaustpassasjen. Transporten skjer i dag gjennom Panamakanalen, rundt Sør-Amerika eller rundt Sør-Afrika og Australia. Grunnen til at ei ny rute gjennom Nordaustpassasjen no blir vurdert er både ei halvering av avstand og transporttid og sterk politisk motstand frå dei landa som hittil har vore trua av denne transporten.
Nordaustpassasjen er i dag ikkje rekna som eit kommersielt brukbart alternativ for vanleg godstransport. Men ettersom den politiske motstanden mot transport av atomavfall frå landa langs ei alternativ rute er sterk og aukande, vil Nordaustpassasjen stå fram som eit alternativ. Norge har eit spesielt ansvar i denne saka. Russland vil ha økonomiske fordeler av slik transport, m.a. gjennom oppdrag til dei store atomisbrytarane som i dag har få oppdrag. USA er den tredje kyststaten som kan bli berørt (Alaska), og eg veit lite om korleis styresmaktene der stiller seg.
Konsekvensane av uhell kan bli katastrofale for befolkning og ressursgrunnlag. Det er svært viktig at norske styresmakter no går sterkt på banen for å få stoppa planane.
