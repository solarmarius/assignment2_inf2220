
torsdag 26. september 1996 12:44:03
Venstre vil grunnlovsfeste åpenhet og lokalt selvstyre
Venstres Lars Sponheim ønsker grunnlovsfesting av det kommunale selvstyre. Han vil også grunnlovsfeste offentlighetsprinsippet.
- De to viktige verdier, at folk bør styre selv og at dette bør skje i åpenhet, fortjener en plass i vår grunnlov. Det blir med jevne mellomrom avslørt at forvaltningen har problemer med å etterleve offentlighetsloven. Grunnlovsfesting av folks rett til innsyn, vil styrke offentlighetsprinsippet og dermed føre til mer åpenhet i forvaltningen, sier Lars Sponheim.
Han viser til at Sverige har grunnlovsfestet offentlighetsprinsippet.
Venstre vil også grunnlovsfeste det kommunale selvstyre.
- Det lokale selvstyre representerer en grunnleggende verdi i samfunnet vårt. Vi mener at beslutninger skal fattes nærmest dem det angår. Grunnloven bør slå fast grunnleggende trekk ved vårt styringssystem. Det kommunale selvstyret er en viktig del av dette, sier Sponheim.
Stortinget godkjente i 1989 Europarådskonvensjonen der det heter at «prinsippet om det lokale selvstyre skal anerkjennes i nasjonal lovgivning, og i grunnlov hvor dette lar seg gjennomføre».
- Det er på tide at vi oppfyller denne internasjonale forpliktelsen, sier Sponheim.
Stortinget, 26.september 1996
