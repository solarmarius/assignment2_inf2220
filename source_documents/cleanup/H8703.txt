
Dato: 19. oktober 2004
Formann i FrP, Carl I. Hagen
Hagen vil lære av Oslopolitiet
FrP setter kriminalitetsbekjempelsen på dagsordenen i forkant av budsjettforhandlingene i Stortinget. - Vi skal besøke hvert politidistrikt for å kartlegge situasjonen og finne det reelle behovet for ekstrabevilgninger, sier Carl I. Hagen. Onsdag besøker han selv Oslo-politiet.
FrPs stortingsgruppe gjennomfører denne uken en landsomfattende undersøkelse for å innhente informasjon om den reelle situasjonen i politiet. FrPs stortingsrepresentanter skal landet over be om møter med de lokale politidistriktene for å få informasjon fra de som kjenner hvor skoen trykker.
- Fra regjeringen og justisminister Odd Einar Dørum får vi bare høre om det som fungerer, men vi er interessert i å få informasjon om det som ikke fungerer også, sier Hagen.
Han sier kampen mot kriminaliteten vil være et av FrPs fokusområder i statsbudsjettet.
- FrP har satt kampen mot kriminaliteten på dagsorden, og informasjonen vi får fra denne undersøkelsen, vil bli brukt som underlagsmateriale når vi skal lage vårt alternative statsbudsjett, samtidig som det vil være avgjørende i eventuelle budsjettforhandlinger.
- Vi har allerede kartlagt at regjeringens påstand om at den gir 500 millioner mer til politiet ikke holder vann. Halvparten av disse millionene er budsjettkrumspring, og at den reelle økningen i driftsbudsjettene til distriktene ikke er på mer enn drøye 200 millioner.
Hagen sier han tviler på at dette er nok til å dekke politiets reelle resursbehov.
Carl I. Hagen møter Oslos politimester Anstein Gjengedal og tillitsvalgt for Politiets Fellesforbund i Oslo, Arne Jørgen Olafsen, på politihuset i Oslo, onsdag 20. oktober kl 12.30
