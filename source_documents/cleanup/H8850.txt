
6.desember 2004
Stortingsrepresentant Rune J. Skjælaaen (Sp)
Norge faller på OECD-rankingen: Arrogant av Clemet å avvise ressursmangelen i skolen
- Det er et alvorlig signal når undersøkelser viser at norske tiende klassinger sakker akterut i viktige fag sammenlignet med jevnaldrende i andre europeiske land, sier Senterpartiets utdanningspolitiske talsperson Rune J. Skjælaaen. Problemet er manglende samsvar mellom vedtatte målsetninger og de økonomiske rammer som stilles til rådighet for skolen.
- Jeg synes det er arrogant av utdanningsministeren å blankt avvise det som elever, foreldre og lokalpolitikere opplever i hverdagen, nemlig at ressurssituasjonen setter bom for nødvendige styrkingstiltak i skolen, fortsetter Skjælaaen med henvisning til svar i spontanspørretimen 24. november. - Alle er enige om at skolen må bli bedre til å gi alle elever tilpasset undervisning, men paradoksalt nok er det dette som rammes når budsjettene vedtas, påpeker Skjælaaen og viser til at mange kommuner i disse dager vedtar å kutte antallet lærestillinger og delingstimer.
Det er bred enighet om behovet for en kunnskapsreform i skolen med blant annet økt timetall, utarbeiding av nye læreplaner og heving av lærernes kompetanse som sentrale tiltak. - Men det er et paradoks når det må kuttes i dagens tilbud for å få på plass en ny reform, avslutter Skjælaaen.
