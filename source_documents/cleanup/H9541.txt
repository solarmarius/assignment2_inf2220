
21. august 2005
Trude Malthe Thomassen, Miljøpartiet De Grønne
Nasjonal talsperson
Er sauer ålreite dyr?
Spørsmålet om vi skal utrydde, opprettholde eller bygge opp en levedyktig ulvebestand i Norge har sammenheng med saueholdet. Motstanden mot ulv er naturlig nok sterkest blant sauebøndene. Ulven tar sau hvert år, og i blant kan det gå riktig ille for seg. I midten av juli ble det gitt fellingstillatelse på en ulv etter at mer enn 40 sauer var drept. Ulven hadde selvsagt ikke spist alle og den syntes å ha oppført seg som en lystmorder. Ulven er imidlertid ingen lystmorder. Hvorfor dreper den da flere sauer enn den kan spise?
Naturen er på mange måter viselig innrettet. Når ulven jakter på andre flokkdyr, som rein, sirkler den inn det svakeste dyret og feller dette, mens resten av flokken kommer seg unna. Hadde den norske sauen vært et rent naturprodukt, ville det samme vært tilfelle med den. Ulven ville kastet seg over det svakeste dyret, mens resten ville fulgt bjellesauen og vært over stokk og sten på et blunk. Sauen synes imidlertid å ha mistet både flokkinnstinkt og evne til å løpe. Dyre"foredlingen" har ført til at sauen er lite skikket for villmarken. Kommer ulven over dem flyr sauene til alle kanter, og skulle noen være så uheldige å falle over ende på ryggen, hender det at de ikke greier å reise seg opp igjen. Det står så ille til at det er funnet sau som er falt over ende i hjulspor og som ikke har vært i stand til å komme seg opp. Det skal altså svært lite til før terrenget er for ulendt for en moderne sau. Man har avlet frem og importert sau med tanke på kjøttet, men har sett bort fra evner til å greie seg i norsk utmark. Langt flere sauer omkommer derfor av "naturlige" årsaker, enn dem som blir tatt av rovdyr.
Problematikken ulv - sau skyldes altså like mye sauen som ulven. De norske sauerasene har fått reduserte evner til å beskytte seg både mot ulv og ulendt terreng. Sauen klarer seg like lite i en natur uten ulv som med. Ganske alminnelig sauehold kan dermed lett bli dyremishandling, såfremt det ikke foregår under konstant gjeting eller på inngjerdet flatmark. Ulven er langt fra å være sauens hovedtrussel. Snarere er det "foredlingen" som er sauens største utfordring. Ved å gå på akkord med naturens premisser har vi gjort sauen til sin egen fiende.
Vår hybris innen sauehold bør ikke føre til krav om en annen arts utryddelse. For det er mulig med både sau og ulv. Det krever imidlertid at man satser på en helt annen sauerase. Heldigvis finnes det bønder i dette landet som har visst å ta vare på en type sau som er skapt for norsk natur. Den kan løpe, komme seg ned til bekken for å drikke (og komme seg opp igjen!) og ulven får sjelden tak i mer enn en av dem.
Sau er i prinsippet det økologisk beste alternativet hva angår kjøttproduksjon. Den er halve året på utmarksbeite og tærer lite på annen forproduksjon, i forhold til svin og storfe. I tillegg hindrer sauen gjengroing og bidrar på den måten til å opprettholde et biologisk mangfold. Vi skal heller ikke glemme ullen sauen skaffer oss, i tillegg til skinnet. Fra en økologisk synsvinkel er sauehold et gode. Den norske naturen har godt av, og er godt egnet for hold av sauer. Men det er nødvendig med sauer som er skapt for norsk natur. Da kan vi også unne ulven en sau i ny og ne.
