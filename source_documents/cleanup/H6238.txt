
09.10.02
Stortingsrepresentant Eli Sollied Øveraas, Sp
REGJERINGENS SMÅLIGHET!
Det er ikke noe nytt - og slett ikke uvanlig - at det i dagene etter et fremlagt statsbudsjett, blir debatt og engasjement både blant stortingspolitikere og folk flest. Det uvanlige er det sterke og samstemte engasjementet fra en unison opposisjon på samarbeidsregjeringens forslag til endring av friinntekten for uføretrygdede! Jeg tror jeg aldri før i mitt langvarige "politiske liv" har følt meg så skamfull og flau på de uføretrygdede`s vegne. For hva foreslår samarbeidsregjeringen under ledelse av en statsminister fra Krf? Jo, friinntekten som uføre kan ha utenom uførepensjon, skal reduseres fra 1G til 0,1G fra 1.juli 2003. I praksis betyr dette at man ikke skal kunne tjene mer enn ca.5000 kroner mot tidligere ca.50 000 kroner! Dette må vel være toppen av smålighet fremmet av en regjering i ett av verdens rikeste land.
Heldigvis - dette forslaget vil aldri få flertall i landets nasjonalforsamling. Men bare det å registrere at forslaget foreligger, gjør meg inderlig provosert og skamfull.
Og regjeringen smålighet stopper ikke med dette.
Funksjonshemmede barn i barnehage har hatt rett til et særskilt tilskudd utover det ordinære statstilskuddet for å kunne ivareta de funksjonshemmedes spesielle behov. Og hva foreslås fra regjeringen? Jo, dette skal fjernes og erstattet med en mer målrettet finansiering av tiltak for barn med funksjonshemming.
Hvordan har regjeringen tenkt å gjennomføre dette?
Skal hvert barn "behovsprøves" med tanke på hvor stor funksjonshemmingen er før ekstra tiltak kan settes inn?
Og småligheten fortsetter.
Gravferdstøtten har ikke ett av verdens rikeste land lenger råd til! Nei, bare de med spesielle behov skal få rett til denne støtten Jeg lurer på hvilke kriterier som skal legges til grunn for at en slik søknad imøtekommes. På dette vil Bondevik-regjeringen spare 150 mill kroner.
Og sist, men ikke minst: Egenandelstaket økes for alle med 500 kroner.
Regjeringen vil gjeninnføre egenandel for legemidler og sykepleieartikler på blåreseptmedisin for alders- og uføretrygdede. Begrunnelsen er at regjeringen ser "fritaket for eldre og uføre som lite målrettet tiltak!"
Det stiller regjeringens "fattigdomspakke" på 335 mill kroner i et noe underlig lys, når en vet at den samme regjeringen tar inn ca.370 mill kroner bare gjennom økningen av egenandelene i frikortordningen.
Det er trist å registrere at det til stadighet er de svake i samfunnet som er taperne når storsamfunnets goder skal fordeles.
Senterpartiet vil bruke skattesystemet til å utjevne og ikke til å forsterke forskjeller! Finansministeren uttaler at 500 mill kroner i redusert toppskatt betyr at 135 000 flere personer slipper toppskatt. Han sier imidlertid ingenting om at de som tjener under 200 000 kroner ikke får skattelette i det hele tatt! Senterpartiet finner det helt uakseptabelt å øke de økonomiske belastningene for de som plages med dårlig helse. I neste omgang vil regjeringens innstrammingsforslag overfor svake grupper gi økte offentlige utgifter. Derfor bør det under årets budsjettbehandling være jobb nr.1 å rydde opp i småligheten!
