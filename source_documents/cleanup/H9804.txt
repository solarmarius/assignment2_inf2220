
Dato: 14. desember 2005
Justispolitisk talsmann i FrP, Jan Arild Ellingsen
- Terroradvarsler må tas på alvor
Det er all grunn til å ta PST-sjef Jørn Holme på alvor når han advarer mot mulige terrorangrep i Norge. Ingen har mer kompetanse på dette området enn Politiets sikkerhetstjeneste. Det mener FrPs Jan Arild Ellingsen som støtter Jørn Holme fullt ut.
Det er til nyhetsbyrået Reuters at Jørn Holme har advart mot at det bare er et spørsmål om tid før terrorister slår til mot Norge, Sverige eller Danmark.
- Dette er en advarsel det politiske Norge må ta inn over seg. I alt for lang tid har stortingsflertallet trodd at terror bare er noe som skjer i andre land, sier justispolitisk talsmann i FrP, Jan Arild Ellingsen.
Han etterlyster nå større vilje blant politikerne til å være føre var. - Stortingsflertallet og Regjeringen må nå være sitt ansvar bevist og tilpasse lovverket til en ny trusselsituasjon. Det må bli slutt på å konkurrere om å være snillest i klassen. Snarere tvert i mot er det vi trenger nå blant annet strengere utvisningsregler, krever Ellingsen.
- At Jørn Holme også etterlyser et lovverk som hadde åpnet for umiddelbar utsending av personer som er definert som en trussel mot rikets sikkerhet, slik som mulla Krekar, opplever jeg som en støtte til FrPs mange forslag om å sende Krekar ut av landet. Regjeringen bør lytte til Holmes advarsler, og effektuere utvisningen umiddelbart.
- Det burde ikke være noen tvil om at rikets sikkerhet må komme foran hensynet til Krekars ønske om å bli i landet, sier Jan Arild Ellingsen.
