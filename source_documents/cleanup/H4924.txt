
25. juni 2001
Thorbjørn Jagland
J@glandbrev
Partileder Thorbjørn Jagland advarer i dette @-brevet fra 25. juni 2001 mot konsekvensene av Høyre og Fremskrittspartiets politikk. - Spørsmålet må stilles om vi ønsker et delt Norge: Titusener i skattelette for de aller rikeste og nedskjæringer på skoler og sykehus samt kutt i sykelønnsordning og tidlig pensjon for arbeidstakerne, vil dele Norge. Et annet spørsmål: Har vi hjerte og hode til å kutte i bistanden til de fattige landene som høyrepartiene har gjort hvert eneste år og som de må gjøre enda mer av hvis de kommer i regjeringsposisjon? Skal dette virkelig være visjonen for et av verdens rikeste land? Aldri tidligere i mitt politiske engasjement på topplan har jeg følt at det har stått om mer enn nå, skriver Jagland.
Når støvet etter hvert legger seg i skattedebatten, blir det kanskje mulig å stille noe spørsmål igjen. Et av de spørsmålene som må stilles er om den norske offentligheten igjen har mistet beherskelsen.
For i løpet av vinteren og våren er det blitt skapt inntrykk av at skattetrykket for den jevne mann og kvinne er økt betraktelig og at Norge har verdens høyeste skatter. Hysteriet ble på et tidspunkt så sterkt at Per Kristian Foss måtte irettesette Rune Gerhardsen for en avgift sistnevnte skulle fjerne uten at den eksisterte. Jan Petersen har hele denne våren reist rundt i landet og fokusert på håpløse momstilfeller. Uten å si et ord om at det var Høyre som første gang tok til orde for innføring av moms på tjenester. Hva ville det bli igjen av Høyres gamle momstanke hvis alle forslag skal avvises og latterliggjøres?
Mønsteret i den norske offentligheten likner til forveksling på tilsvarende situasjoner der det meste har gått av hengslene. En del av dette mønsteret er at de som går til angrep slett ikke trenger å være redde for nærgående spørsmål. Tvert i mot, de kan si de groveste feil uten å bli stilt spørsmål.
Sammenhenger og helhet blir de ikke avkrevd. Tvert i mot, de blir heiet fram av en nesten samlet norsk offentlighet. De som sitter med ansvaret blir det derimot stilt helt andre krav til. En liten feil kan bli en skjebnessvanger feil. Og man blir vridd og vrengt på til beste for den gode sak.
Som for eksempel da Aftenposten på lørdag skrev at Rune Gerhardsen er blitt skjelt ut av Arbeiderpartiets leder. Faktum er at jeg tillot meg å nevne hvor mange milliarder hans avgiftskutt koster. På en helt nøktern måte i NRKs politiske kvarter mandag. Dette blir altså utskjelling. Mens de som fremsetter løse forslag om å ta vekk avgifter som vi ikke en gang har, blir framstilt som ofre for utskjelling og benevnes som folkets talsmenn. På denne måten forsøker man å bringe de som stiller spørsmål til taushet, slik at det ikke skal herske noen tvil om hovedbudskapet: Nemlig at de som sitter med makta tynger folk ned i skatter og avgifter som tar både humør og initiativ fra oss alle. Det at vi lever i verdens beste land har ikke noe med saken å gjøre. Nevner man det, er det et bevis på maktarroganse. Skatter og avgifter - og regler - tar humøret fra folk. Dermed basta. De bør brennes. En hver dag.
Vel, jeg husker liknende situasjoner. Når støvet begynte å legge seg, måtte mange i skammekroken. Jeg husker for eksempel hvilken kritikk Gro Harlem Brundtlands regjering ble møtt med på slutten av 80-tallet og fram til valget i 1993. Det er merkelig å tenke på at mange av dem som var i sving den gang er frampå igjen nå. Kritikken mot Gro Harlem Brundtland stilnet imidlertid da arbeidsløsheten og rentene begynte å gå ned. Det viste seg at det var hun som var den egentlige forsvarer av folket, fordi hun tok ansvaret for å gjennomføre nødvendige, men upopulære tiltak for å nå populære mål.
Derfor må vi spørre: Hvor ansvarlig er forslagene til kritikerne? Er det ansvarlig å kutte skatter og avgifter til mange milliarder i en situasjon der det allerede er vanskelig å holde renter og priser nede? Norsk økonomi går for fulle mugger. Er det da ansvarlig å gi enda mer gass i form av skatte- og avgiftskutt? Er en slik politikk egnet til å nå andre populære mål som å bygge ut velferden og sikre arbeid og inntekt til folk? For hver gang Høyre skal redegjøre for hvor store skattelettelser det skal gis, stiger beløpet. Bør ikke Høyre nå redegjøre for konsekvensene av sin skattepolitikk?
Årets forslag til statsbudsjett fra Høyre inneholder en skattelette på 28 milliarder kroner. I mars 2001 startet Høyre sin valgkamp med å si at de vil kutte skattene med 40 milliarder. Jeg må minne om at dette er det samme beløpet som vi bruker på hele vårt helsevesen. Nå viser det seg at det ikke er 40 milliarder Høyre vil kutte. Det er 78 milliarder. Høyre hadde regnet feil.
Så det blir enda mer å redegjøre for. Sannheten er at dette er et formidabelt beløp og det kan ikke virkeliggjøres uten store nedskjæringer i offentlig velferdsstjenester.
Spørsmålet blir da om dette framstår som det viktigste for Norge nå. Jeg sa ikke som VG skrev etter Arbeiderpartiets landsstyremøte sist uke, at de som vil ha skattelettelser bør stemme Høyre. Jeg sa at de som synes skattelettelser er viktigst for Norge nå bør stemme Høyre. De som mener at velferden er viktigst bør stemme Arbeiderpartiet. Arbeiderpartiet vil også ha lettelser i toppskatten slik at vanlige inntekter ikke skal bli rammet av den. Men å gå til store lettelser for alle som vil måtte innebære kutt i velferd og innarbeidede rettigheter kan ikke framstå som den viktigste samfunnsoppgave nå. Høyres forslag er i virkeligheten svært vidtrekkende. Høyre har selv anskueliggjort hva partiets relativt beskjedne skattekutt på de siste års statsbudsjetter betyr. Partiet har blant annet gjort store innhugg i sykelønnsordningen i sine alternative budsjetter . Når relativt beskjedne skattelettelser fører til mange ubehagelige nedskjæringer, hva vil da 78 milliarder bety i nedskjæringer?
Mange har den siste tiden vært opptatt av hvorfor Tony Blair har klart nok et valgskred i Storbritannia. Jeg tror han har klart det fordi det britiske folk fortsatt husker Margareth Thatchers politikk. Selv mange av de rike orket ikke lenger å se forfallet i de offentlige sykehusene og skolene. Også for dem ble det utrivelig å se stadig flere fattige i gatene. Thatchers nedskjæringspolitikk førte til et delt samfunn og det som gjenforente Storbritannia var kravet om at dette måtte ta slutt. Her i landet er det blitt vanlig å ikke ta Høyres politikk helt på alvor. For andre vil sørge for å moderere Høyres politikk hvis partiet kommer i regjering. Dette har det selvsagt vært noe i. Men nå er muligheten der for at Høyre og Fremskrittspartiet kan få flertall på Stortinget. Da vil Høyres politikk bli satt ut i livet. Derfor må den tas på alvor.
Spørsmålet må stilles om vi ønsker et delt Norge: Titusener i skattelette for de aller rikeste og nedskjæringer på skoler og sykehus samt kutt i sykelønnsordning og tidlig pensjon for arbeidstakerne, vil dele Norge. Et annet spørsmål: Har vi hjerte og hode til å kutte i bistanden til de fattige landene som høyrepartiene har gjort hvert eneste år og som de må gjøre enda mer av hvis de kommer i regjeringsposisjon? Skal dette virkelig være visjonen for et av verdens rikeste land? Aldri tidligere i mitt politiske engasjement på topplan har jeg følt at det har stått om mer enn nå. Får Høyre og Fremskrittspartiet flertall på Stortinget stakes det ut en helt ny kurs for Norge. Blir det et regjeringsskifte der de to partiene er så tunge som de er på meningsmålingene nå (også om det ikke gir flertall på Stortinget) vil de også kunne diktere en ny kurs. De vil rett og slett få mulighet til å gjennomføre sin politikk. Resultatet vil bli det stikk motsatte av hva jeg har kjempet for i hele mitt liv. Jeg håper at mange andre føler det som meg; at da gjelder det å bruke hvert minutt til å kjempe for alternativet, nemlig en fortsatt utbygging av velferden. Og ikke minst det som er kommet totalt i bakgrunnen igjen, nemlig sikringen av en ansvarlig økonomisk kurs for landet.
