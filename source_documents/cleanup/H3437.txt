
Tirsdag 24. april 2001
Fra Stortingsrepresentant Ola T. Lånke (KrF):
Radiokonsesjon sikrer bredde i eteren
-Lokalmediene er sentrale kulturbærere og bidrar til et bredt spekter av synspunkter og ytringer i lokalsamfunnet. Jeg er derfor glad for at landsmøtet i Kristelig Folkeparti vedtok at det nå må etableres en konsesjonsavgift ved ny utlysning av den kommersielle radiokanalen (P4) på samme måte som for TV - konsesjon. Avgiften som kommer inn bør gå til en støtteordning for lokalmedier. Dette sier Ola T. Lånke, mediepolitisk talsmann i Kristelig Folkeparti.
Framveksten av nye medier har skjerpet kampen om seerne, lyttere og lesere - og ikke minst kampen om kronene. I konkurransen om begrensende reklameinntekter blir det mindre rom for "smale" grupper. Lokalradio og lokalfjernsyn kan stå i fare for å bli tapere på grunn av denne utviklingen. Å sikre et reelt mangfold i disse mediene har avgjørende betydning. KrF vil derfor også ha en gjennomgang av rammevilkårene for disse mediene.
Lokalmediene må få sikre rammer så de kan bli opprettholdt som viktige kulturbærere. Jeg håper og tror at en konsesjonavgift for den kommersielle radiokanalen vil bli et viktig skritt i riktig retning. Dette uttaler Ola T. Lånke, mediepolitisk talsmann i Kristelig Folkeparti.
