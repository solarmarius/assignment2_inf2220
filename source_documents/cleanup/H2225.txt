
Tirsdag 16. mars 1993
Stortingskandidat Jens-Petter Johnsen (KrF):
SKOLEPLASSER KAN IKKE ERSTATTE ARBEIDSPLASSER
Når man leser Regjeringens ungdomsmelding virker det som om man nærmest har gitt opp å finne plass i arbeidslivet til unge mellom 16 og 19 år. De skal på skolebenken, enten de vil og kan eller ei, med de problemer dette medfører. Vi er i ferd med å skape en generasjon trygde- og sosialklienter som aldri har fått føle at de virkelig er verd noe for samfunnet. Dette sa Jens-Petter Johnsen til representant-skapet i Oslo KrF tirsdag kveld. Johnsen er Oslo KrFs førstekandidat til stortings-valget til høsten.
-Arbeiderpartiet er slett ikke den garantisten for full sysselsetting som partiet tidligere har framstilt seg som, slo Jens-Petter Johnsen fast i sitt foredrag, men la til at ikke noe parti har noen lettvinte løsninger på ledighetsproblemet.
-For KrF handler dette om mer enn lønn og arbeid. Vi må være opptatt av dette fordi det også handler om menneskers opplevelse av å være verdsatt og bety noe. Det handler om et gudgitt oppdrag som mennesker ikke får utført, sa Jens-Petter Johnsen. Han la til at det er ødeleggende for en hel generasjons oppfatning av sitt eget menneskeverd å bli sendt ut i et samfunn som ikke har bruk for dem og ikke verdsetter dem.
Jens-Petter Johnsen viste til at i aldersgruppen mellom 20 og 29 år, er det 12 prosents ledighet i Oslo, og satte i den forbindelse spørsmålstegn ved det fornuftige i å flytte ut eller legge ned offentlige arbeidsplasser i Oslo.
-En av sakene det står om akkurat er, er Krigsskolen på Linderud. Skal denne 250 år gamle skolen legges ned og slås sammen en en ni år gammel skole ved Gimlemoen i Kristiansand som et ledd i Forsvarets rasjonalisering? Dette handler ikke bare om arbeids-plasser, men også om å vise kulturhistorisk pietet, sa Jens-Petter Johnsen i talen til representantskapet i Oslo KrF.
