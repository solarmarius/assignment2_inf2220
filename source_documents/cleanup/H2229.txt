
Oslo 16.desember 1993
Ola T. Lånke (KrF):
KrF støtter Folldalsanlegget
- Det er viktig å redde arbeidsplasser i et utsatt distrikt. Kristelig Folkeparti støtter derfor at det blir opprettet et anlegg for plastgjenvinning i Folldal med 20 arbeidsplasser.
Dette sa KrFs stortingsrepresentant Ola T. Lånke i stortingsdebatten torsdag. Lånke var saksordfører i kommunalkomiteen for denne saken.
- Folldalsanlegget dreier seg om er å opprettholde grunnlaget for næringsliv og bosetting i en distriktskommune. KrF er villig til å strekke seg langt i slike tilfelle, men vil også understreke at investeringer i ett distrikt ikke må svekke eksistensgrunnlaget i andre områder, understreket han.
Regjeringen har dermed fått igjennom en bevilgning på til sammen 38 millioner kroner til plastgjenvinningsanlegget i Folldal, men det er foreløpig ikke tatt stilling til hvilke produkter en skal satse på. Forutsetningen er at prosjektet er bedriftsøkonomisk lønnsomt, og at det ikke fører til at levedyktig produksjon andre steder blir nedlagt.
- Selv om departementet ikke kan utstede fullstendig garanti for at forutsetningene vil holde, må det i det minste være tillatt å be om at det blir utvist stor varsomhet ved etablering av en virksomhet der store statlige midler skal investeres, sa Ola T. Lånke i debatten.
