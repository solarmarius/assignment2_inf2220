
Oslo, 24. august 2001
Jan Tore Sanner
Høyre presser Ap i miljøpolitikken
Flere har påpekt at miljøpolitikken ikke har vært sentral i årets valgkamp. Hovedårsaken til dette tror jeg er at det er stor grad av enighet i miljøpolitikken. Selvfølgelig er det nyanser og symbolsaker som vekker engasjement, men forskjellen mellom Høyre, Arbeiderpartiet og sentrum er ikke særlig stor i viktige saker som klimapolitikk og biologisk mangfold. Det betyr ikke at Stortinget har latt miljøsaken ligge. Stortinget har faktisk fattet flere gode vedtak om miljø. Høyre har i disse sakene hatt en pådriverrolle. Gang på gang har Høyre presset Arbeiderpartiet til viktige miljøinitiativ.
Høyre har tatt initiativ til å rydde opp i gamle miljøsynder og fjerne miljøgifter som allerede er spredd i naturen.
Høyre har fått vedtatt at det skal utarbeides en handlingsplan for å bekjempe miljøgiften PCB, som er en alvorlig miljøgift som finnes i bunnsedimenter og havområdene. Det skal satses på økt forskning og kartlegging, samt at oppryddingen av PCB må settes i gang. Regjeringen har i tillegg blitt pålagt å etablere et opprydningsfond i samarbeid med næringslivet, som skal brukes til å rydde opp i gamle miljøsynder.
Høyre har tatt til orde for at det skal settes av 150 mill. til opprydding av PCB i neste Stortingsperiode, Arbeiderpartiet har vært tause.
I neste års Statsbudsjett skal det settes av midler til et kulturminnefond i samarbeid med næringslivet, frivillige og andre aktører for å styrke bevaringen og opprustningen av kulturminner. Høyre har vært en pådriver, Ap har trenert saken.
Høyre var tidlig ute og flagget motstand mot utbygging i Hattebergvassdraget, som representerer et unikt kultur- og naturmiljø. Dette ble senere fulgt opp av Arbeiderpartiet.
Høyre sørget også for at det skal settes av midler for å redusere de betydelige forurensningsproblemene i Vansjø-Hobølvassdraget som truer drikkevannet til 60 000 mennesker i Østfold.
Høyre er opptatt av at Norge skal ligge i forkant av den teknologiske utviklingen, og har derfor foreslått økte midler til energi- og miljøforskning for å utvikle nye, mer effektive og mindre forurensende energikilder og annen miljøvennlig teknologi.
På flere områder har Høyre blitt nedstemt av en allianse mellom Arbeiderpartiet og Fremskrittspartiet. Gunnar Kvassheim fra Venstre uttalte i debatten om Rikets miljøtilstand: Det går også fram av meldingen at på noen områder går Høyre faktisk lenger (for en offensiv miljøpolitikk) enn Arbeiderpartiet, og at Arbeiderpartiet utgjør et flertall sammen med Fremskrittspartiet. Det er merkelig at Arbeiderpartiet i miljøpolitikken vil alliere seg med den største sinken av alle, Fremskrittspartiet.
