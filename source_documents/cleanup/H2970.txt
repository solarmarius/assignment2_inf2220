
Mandag 22. desember 1997
Kirkepolitisk talsmann Arne Lyngstad (KrF):
FRIKIRKEBEVEGELSEN EN NATURLIG DEL
AV KIRKEDEPARTEMENTETS ARBEIDSOMRÅDE
-Jeg mener frikirkebevegelsen er en naturlig del av kirkedepartementets arbeids-område. Jeg er derfor forundret over den kritikken mot regjeringens beslutning om å flytte disse sakene fra justisdepartementet til kirkedepartementet som enkelte nå framfører. De som frykter at dette vil bidra til å undergrave statskirkeordningens posisjon i Norge, overdriver sterkt betydningen av en slik administrativ forflytning. Det sier Kristelig Folkepartis kirkepolitiske talsmann Arne Lyngstad. Han er også nestleder i Stortingets Kirke-, utdannings- og forskningskomité.
-Jeg legger ikke skjul på at jeg er mer opptatt av Norges Frikirkeråd sitt votum i denne saken, enn de signalene som i 11. time er kommet fra Administrativt-juridisk utvalg i Norges Kristne Råd. Det er Frikirkerådet som er frikirkebevegelsens viktigste organ, og de har hatt et konsekvent engasjement i denne saken over mange år, sier Arne Lyngstad.
-Også i Kristelig Folkeparti har vi hatt et engasjement på dette, og har programfestet en overføring av frikirkelige saker fra Justisdepartementet til Kirkedepartementet. Vi mener det er unaturlig at statskirken og frikirkene skal behandles i to ulike departement, og dermed i to ulike stortingskomiteer. Statskirken og frikirkene har så mange felles, viktige oppgaver at det tvert om er naturlig å ha disse sakene i ett departement og én komité, sammen med andre "religonspolitiske" saker. Da sier det seg selv at dette må være i det departementet og den komiteen der den kirkelige og kirkepolitiske kompetansen befinner seg, sier Arne Lyngstad.
-De som frykter en svekket oppslutning blant folk flest for statskirkeordningen, må lete etter årsakene til dette andre steder enn i hvilket departement som skal behandle frikirkelige saker, sier Arne Lyngstad til slutt.
For eventuell oppfølging kan Arne Lyngstad nås på telefon 22 31 31 36.
