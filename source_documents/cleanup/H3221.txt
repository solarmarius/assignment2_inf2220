
Torsdag 3. august 2000
KrF's parlamentariske leder Kjell Magne Bondevik
Hvis Regjeringen vil samarbeide:
Reduser matmomsen, si nei til skjerpet boligbeskatning
- Det er underlig hvor interessert Ap-regjeringen nå er i samarbeid med sentrumspartiene. For noen måneder siden hadde Ap stort sett bare kritikk og nedsettende uttalelser til overs for sentrumsregjeringen. Jeg må minne Stoltenberg om at Ap kom til makta ved hjelp av Høyre fordi de vil bygge forurensende gasskraftverk. Ap-regjeringen har så langt skuffet i forhold til viktige saker som sentrums-partiene prioriterer, som for eksempel miljø, distrikt og bistand. Skal Ap ha håp om å bedre sitt forhold til sentrum, nytter det ikke bare med ord, det må vise seg i praksis.
Det var Kristelig Folkepartis parlamentariske leder, Kjell Magne Bondevik, som sa dette på en pressekonferanse i Stavern torsdag.
- Regjeringen sier den ønsker å samarbeide med sentrumspartiene. Samtidig fremholder den ønsker om lavere matvarepriser og en bedre boligpolitikk. Da har jeg følgende råd foran Regjeringens avsluttende budsjettbehandling: Kom med forslag om redusert moms på matvarer. Legg bort Finans-departementets meningsløse forslag om skjerpet boligbeskatning for boligeiere i sentrale strøk.
Med hvem Regjeringen eventuelt skal finne en budsjettløsning i Stortinget, er i dag umulig å si. Men innretningen på Regjeringens forslag vil selvsagt ha stor betydning. Regjeringen har varslet at den i budsjettet vil foreslå omlegginger i momssystemet. I den forbindelse vil jeg anbefale Regjeringen å foreslå en lavere momssats på matvarer. Dette vil gi både lavere matvare-priser og redusere problemene med grensehandelen i forhold til Sverige. Undersøkelser har vist at lavere matvarepriser er den viktigste årsak til den økte grensehandelen. Hvis Regjeringen virkelig mener at den ønsker lavere matvarepriser og redusert grensehandel, er det mest effektive tiltaket lavere matmoms. I Sverige er satsen bare 12 prosent.
Tidligere var det stort sett bare sentrumspartiene som arbeidet for lavere matmoms. Nå ser vi også at Landbruksministeren tar til orde for et slikt tiltak. Hvis han får gjennomslag i Regjeringen, vil det være et solid flertall for dette i Stortinget.
Ved siden av mat, er bolig et annet av menneskets grunnleggende behov. Hus og hjem skal ikke være noe sentralt skatteobjekt. Det virker meningsløst når Finansdepartementet, ifølge presseoppslag i sommer, vil skjerpe beskatningen på boliger i sentrale strøk fordi disse har en høy markedsverdi. På grunn av presstendensene er boligprisene allerede høye i de mest tettbebyggede befolkningsområdene. Det vil da være meningsløst, om de som har store boligutgifter på toppen skal få en enda høyere boligskatt. Dette forslaget må Regjeringen avvise. Uansett tror jeg ikke det vil få flertall i Stortinget, sa Bondevik.
