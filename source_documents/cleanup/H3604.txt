
30.10.99
Øystein Djupedal:
Sosialistisk Venstrepartis Pressetjeneste
-LITE IMPONERENDE
-Retningen er riktig, men etter å ha forhandlet i 2 uker er det beskjedent hva Arbeiderpartiet har oppnådd, sier Øystein Djupedal, finanspolitisk talsmann for SV.
-Det er særlig positivt med ekstra satsing på tiltaksplasser, universitetene og skolefritidsordningen og studentboliger og at det gis skattelette for de som tjener minst. Dette gir SV blod på tann. Vi vil arbeide for at dette er bare begynnelsen på en endring av retning for politikken, sier Djupedal.
Men han har også mange kritiske innvendinger. -Skattepakka vil ikke være tilstrekkelig for å stanse utviklingen i retning av økende forskjeller. Opplegget for kommuneøkonomien vil ikke være tilstrekkelig for at kommunene skal klare å rekruttere lærere og helsepersonell. Det som legges inn som redusert foreldrebetaling i barnehagene utgjør bare 40-50 kroner i måneden. Det er mindre enn prisstigningen på barnehageplasser, påpeker Djupedal.
-Det er mange kutt i budsjettforliket som er små, men som rammer de som ikke burde rammes. Det gjelder særlig kuttet på 15 millioner i skolepakka, kuttet på 40 millioner i Husbanken og økningen i egenandel for funksjonshemmede, fremhever Djupedal.
-Det beste med budsjettforliket er at Høyre og Fremskrittspartiet holdes utenfor den økonomiske politikken. SV vil bidra til at det fortsatt blir slik, og vi vil ved alle korsveier presse på for å forsterke det som er positivt i budsjettforliket, avslutter Djupedal.
