
Lørdag 11. juni 1994
Kristelig Folkepartis finansfraksjon:
MOMS-KOMPENSASJONEN BERGET
Det blir ikke noe av Regjeringens forslag om å fjerne moms-kompensasjonen på matvarer. Dette er klart etter at en avtale mellom Arbeiderpartiet og Kristelig Folkeparti om opplegget til Revidert Nasjonalbudjsett nå er i havn. Det sier stortingsrepresentantene Odd Holten og Einar Steensnæs, som utgjør KrFs fraksjon i Stortingets finanskomité.
-Det er bare noen måneder siden Stortinget vedtok en lov om momskompensasjon på matvarer, og fra KrFs side ville det vært helt uaktuelt med et budsjettsamarbeid med Arbeiderpartiet dersom det hadde ført til en svekkelse av denne loven. Vi betrakter momskompensasjonen som noe av en bærebjelke for barnefamilienes økonomi. Hadde denne kompensjasjonen blitt fjernet nå, ville det ført til sterk prisstigning på mange basismatvarer, sier Holten og Steensnæs.
Da det var blitt oppnådd enighet i dette spørsmålet, kom også de andre sakene i avtalen mellom KrF og Arbeiderpartiet på plass, sier KrFs finansfraksjon.
