
9.desember 2003:
Sentralstyret i KrF
Regler mot korrupsjon i alle norske kommuner
Alle norske kommuner bør utarbeide egne retningslinjer mot korrupsjon. Norsk forvaltning og demokratiske organer må behandle alle likt og utfra saklige hensyn. Kampen mot korrupsjon er internasjonal, men vi må også være villig til å feie for egen dør. Hvis det er slik at "man må kjenne folk" for å få gjennomslag, befinner man seg inne i en korrupsjonsgråsone, uttaler KrFs sentralstyre.
Norge har hittil heldigvis ligget lavt på statistikken over land med korrupsjon. Det må ikke være noen sovepute. KrF er glad for at regjeringens initiativ og Stortingets vedtak med hensyn til straffebestemmelser mot korrupsjon. Disse bestemmelsene må følges aktivt opp og være prioriterte oppgaver for politi og påtalemyndigheter.
Selv om korrupsjon av de fleste oppfattes som det å betale pengesummer eller naturalia for å oppnå en fordel, et vedtak eller en kontrakt, må lokale retningslinjer også omfatte en grensedragning i forhold til gråsonetilfeller. Vi må demme opp mot korrupsjon på alle nivåer. Lokaldemokratiets styrke er nærhet mellom beslutningstakere og den saken gjelder. Dette fordrer også ryddighet i forhold til objektiv behandling. Egne retningslinjer mot korrupsjon i hver kommune vil være med på å fremme en slik ryddighet.
En høy etisk standard i samfunns- og næringsliv må prioriteres. Etikkundervisningen må styrkes på alle utdanningsnivåer. Sentrale verdier som sannhet, ærlighet, ansvar og medmenneskelighet må sikres oppmerksomhet alt fra barnehage og grunnskole. KrF fikk ved behandlingen av kvalitetsreformen for høyere utdanning gjennomslag for å styrke etikkundervisningen i økonomutdanningen, og vil fortsatt holde fokus på dette. En ren bedriftsøkonomisk tenkning uten et etisk perspektiv vil undergrave tilliten til forvaltning og næringsliv. Dette er ikke en utvikling vi er villig til å akseptere.
