
SPs strategikonferanse 13. januar 2006
Til media
Vedlagt er talen Senterpartileiar Åslaug Haga heldt til SPs strategikonferanse i dag 13. januar 2006.
Godt folk!
Riktig godt nytt år og hjertelig velkommen til strategikonferanse.
Jeg håper dere alle har fått anledning til å ta dere en skikkelig god og velfortjent ferie etter strålende innsats i 2005.
Vi skal bruke dagen og morgendagen til å legge slagplan for Senterpartiet.
Vi skal løfte blikket, se framover og legge strategi for hvordan vi skal vinne valget i 2007 og 2009.
Fokus nå skal være framover.
Vi skal ikke bruke tida på statsministeren som falt i fjor.
Vi skal ikke bruke tida på Erna som ser oss som en parentes i historien.
Velgerne har satt punktum for sultefòring og tvangssammenslåing av kommunene.
Framtida har begynt.
Vi har ingen tid å miste. Mulighetene som våre nyvundne posisjoner i Storting og regjering gir oss for å utøve politisk håndverk må utnyttes.
Vi er del av en flertallsregjering.
Mange var nok spente på hvordan det ville gå å sitte i regjering med Arbeiderpartiet og SV.
Og jeg kan forsikre dere om at det går særdeles bra.
Vi har et usedvanlig godt samarbeid i regjeringen - Kristin, Jens og jeg, men også hele kollegiet.
Men viktigst av alt - vi leverer resultater.
Sammen med våre gode samarbeidspartnere i regjeringen har vi allerede fått til mye:
· 5,7 milliarder mer i frie inntekter til kommunene i 2006
· Kulturløftet følges opp
· Samferdselssektoren har fått 460 nye millioner
· Vi har stoppet konkurranseutsetting av jernbanen
· Tatt time-out for å hindre nedlegging av trafikkstasjoner
· Vi er i gang med en offensiv nordområdepolitikk og har styrket Kystvakta
· Etablert eget regjeringsutvalg for distriktspolitikken og startet en distriktspolitisk snuoperasjon
· Redusert maksprisen i barnehagene
· Kjemper med nebb og klør for norsk landbruk i WTO
· Startet arbeidet med å utvikle en verdikjede for CO2-rensing av gassskraftverkene
- alt dette og mere til i løpet av 88 dager - og vi har 1373 dager igjen.
Vi har all mulig grunn til å være stolte av det vi får til!
Og vi skal jobbe videre.
Noen dager flytter vi komma - andre dager flytter vi fjell.
Men det skal aldri være tvil om retningen.
Vi skal utgjøre en forskjell - i praksis - i folks hverdag.
Derfor sier jeg til dere: Det første vi skal gjøre når vi setter oss ned med kaffekoppen om morgenen er å spørre oss sjøl - hver på vår plass: Hva er det viktig for de som stemte på oss at vi gjør i dag for at vi skal nå måla våre?
Posisjonene er ikke målet. Ikke en gang Senterpartiet er målet
Målet er at vi skal vise oss tilliten verdig overfor de som har stemt på oss.
Vi skal vise de som stemte på andre enn oss, at vi står for verdier som er viktige for mange av dem.
Vi skal vise dem som satt hjemme at betyr noe hvem som styrer landet.
Vi skal jobbe morra, middag og kveld for et tryggere, varmere og mer rettferdig samfunn.
For husk at rollene skifter fort.
Det er ørsmå marginer mellom suksess og fiasko. Senterpartiet ble valgvinner i 2005.
Vi fikk 11 mandat på Stortinget.
Vi reiste til Soria Moria og skrev politisk historie.
Vi inntok regjeringskontorene.
I 2001 var vi taper, med 1 mandat mindre!
Valgresultatet står i 4 år. I ettertankens perspektiv innbyr valgresultatet ikke bare til seiersfest, men også til ydmykhet. Vi står framfor store oppgaver og hardt arbeid.
Partiorganisasjonen er aldri viktigere enn når vi sitter i regjering.
Det er da det er viktig å hele tiden få tilbakemelding på jobben vi gjør.
Derfor er det viktig at dere kommer med tydelige tilbakemeldinger.
Samtidig er det ikke slik at det er regjeringen som har monopol på å presentere nye idèer.
Jeg kan forsikre dere om at de som har gode idèer - de som kommer med gode, gjennomarbeidede forslag - blir lyttet til.
Dette er nemlig ikke et prosjekt for en partileder alene.
Dette er ikke et prosjekt for fire statsråder i regjering.
Dette er ikke et prosjekt for 11 representanter på Stortinget.
Dette er et prosjekt for hele partiet.
Vi må gjøre jobben sammen.
"Alla dessa dagar som kom och gick - inte visste jag at det var livet" - skriver forfatteren Stig Johansson.
Vi skal ikke sitte og vente på at andre tar initiativ - nå sitter vi med makta sjøl.
Senterpartiet skal være partiet for de som vil noe.
Vi skal bruke anledningen til å bygge organisasjon.
Vi skal bruke anledningen til å bygge allianser.
Sammen skal vi videreutvikle og tydeliggjøre Prosjektet.
For samtidig som vi løser enkeltsaker, må vi klare å sette det vi gjør inn i en større helhet.
Vi må male en himmel over hverdagen.
Vi må tydeliggjøre prosjektet - hva vil vi med Norge?
Et Norge der folk lever meningsfylte liv.
Et Norge der folk har overskudd i sitt privatliv - ikke bare i sitt private firma.
Et Norge som tar miljøet på alvor - hvor naturresursene blir behandlet som folkets eiendom og forvaltet i et langsiktig og bærekraftig perspektiv.
Et Norge som utnytter de enorme ressurser vi har til beste for hele landet.
Et Norge med en anstendig inntektsutvikling for alle yrkesgrupper - og ingen sosial dumping.
Et Norge der det er meningsfylt å drive lokalpolitikk.
Et Norge som tar internasjonalt ansvar gjennom å ha en sjølstendig stemme i det internasjonale samfunnet.
De 3 utfordringene.
Var det noen av dere som så Forbrukerinspektørene på NRK tidligere i uka?
15 år gamle Anne og vennene hennes har planlagt å ankomme skoleballet i limousin.
Hvorfor? Jo - fordi det er så vanskelig å få landingstillatelse for helikopter!
Med den historien i bakhodet minnes jeg en annen fra dagens Norge.
Før jul fikk et av Oslos catering-selskaper inn en bestilling på èn juletallerken som skulle leveres lille julaften klokka 1815 på en adresse i Gamlebyen.
Mottakeren var en enslig gammel dame.
Catering-selskapet gjorde seg ekstra flid med bestillingen.
Men uansett hvor mye de hadde lagt seg i selen, ville de ikke kunnet dekket hele hennes behov.
Ensomhet har blitt en folkesykdom.
De to historiene viser kontrastene i det norske samfunnet i dag.
Jeg er overbevist om at vi trenger enn høyere himmel over våre liv enn materialisme og individualisme. Vi trenger ikke bare noe å leve av, men også noe å leve for.
Alle ønsker vi å leve et meningsfylt liv.
Travelhet og tidsklemme gjør oss både rastløse og slitne.
Vi ønsker trygghet og utfordringer.
Vi ønsker både å yte og å nyte.
Vi ønsker tid alene og fellesskap med andre.
Vi trenger balanse mellom det materielle og det åndelige.
Jeg er overbevist om at forankring, kultur, tradisjon og fellesskap vil ble mer viktig i årene framover.
Jeg ser 3 store utfordringer som jeg mener vi skal bruke vår innflytelse til å ta tak i:
· Vi skal ha mer fellesskap og bedre fordeling
· Vi skal tilrettelegge bedre for næringsliv og verdiskaping.
· Vi skal gjøre mer for å ta hele Norge i bruk.
Mer fellesskap og bedre fordeling
"Av den som meget er gitt, skal meget forlanges", står det i Skriften.
Folk skal yte etter evne og få etter behov.
Vårt alternativ er å finne en god balanse mellom rettigheter og plikter.
Vårt alternativ er å bruke samfunnets ressurser der de trengs mest.
En FrP-politiker har foreslått at hver nordmann bør få 18000 kroner på et kredittkort som skal brukes på fest og fjas i utlandet. Det presiseres at det inkluderer flyreise!
Vi har ikke lovt mer festligheter til folk flest verken innenlands eller utenlands.
Vi har ikke lovt store skattelettelser.
Vi deltar ikke i klagesangen over dyr mat og dyrt brennevin.
Vi vil bruke vår makt til å bygge velferdssamfunnet og gi mening og innhold til folks liv.
Vårt velferdssamfunn bygger på tanken om det enkelte mennesket sitt like verd. Det er en stor og edel tanke.
Alle har ikke de samme muligheter i et konkurransesamfunn der den sterkestes rett gjelder. Alle mennesker går ikke med overskudd.
Vi kan heller ikke sikre alle et godt liv gjennom høyresidens løsninger med stykkprisfinansiering og stoppeklokker.
Jeg har sjøl jobba som hjemmehjelp. Har sett ensomheten. Har sett hvor mange som først av alt trenger et medmenneske. Jeg blir kvalm av stoppeklokke-omsorg som er høyresidas alternativ. Vi vil ikke ha det sånn.
Eldre mennesker trenger ikke noen som tar tiden.
De trenger noen som tar seg tid.
De trenger å bli sett.
De trenger å bli verdsatt.
Vårt budsjettopplegg gir rom for å satse på den lokale velferden. Historiene flommer over fra kommune-Norge:
Holmestrand - "Vil gi mer penger til alle" - 1,2 millioner mer til vikarressurser og styrkingstimer i skolen. 700 000 ekstra til å få sosialhjelpssatsene opp på et akseptabelt nivå. Mer penger til frivillighetssentralen, biblioteket og kulturfestivalen.
Stjørdal - "Plusset på Soria Moria-kroner". 6,5 millioner ekstra - til blant annet barnevern, sosialhjelp og fond.
Asker - "Reddet av rødgrønne millioner" - i stedet for kutt blir det 4 millioner ekstra til Asker-skolene i år.
"De tar vi med glede i mot" fastslår Høyre-ordfører Odd Reinsfeldt i Budstikka 11. november - og fortsetter: "Penger lukter ikke."
Det er mulig det. Men jeg vil håpe og tro at det er noen i opposisjonen på Stortinget som sitter med en vond smak i munnen etter å ha stemt imot mer penger til den lokale velferden.
Om ikke - kan vi kanskje viderekoble telefonen fra KRD til opposisjonen på Stortinget.
Vi blir nedringt av ordførere og kommunepolitikere fra alle partier som takker for at de blir tatt på alvor.
5,7 milliarder kan høres ut som tørre tall.
Men for ungene i Gaular i Sogn og Fjordane er det snakk om våte realiteter.
På onsdag fikk jeg gleden av å være med på gjenåpning av det kommunale svømmebassenget i Gaular og klippe over den rødgrønne snora.
Bassenget stod ferdig nyoppussa i 2003.
Siden den gang har det stått tomt - fordi kommunen ikke har hatt penger til å holde det åpent.
For to dager siden hoppet ungene ut i bassenget i yr glede.
Historien fra Gaular er et levende bevis på at det vi gjør utgjør en forskjell.
Det endrer hverdagen til folk.
Løftet for kommunesektoren i 2006 skal følges opp.
Gjennom en forpliktende flerårig opptrappingsplan skal den økonomiske ubalansen i kommunesektoren rettes opp.
Men det er ingen grunn for kommunene til å legge seg på latsiden. Jeg har ikke til hensikt å spa penger inn i en ineffektiv kommunesektor.
Vi kommer til å snakke minst like mye om fornying og effektiv ressursutnyttelse i kommunene som Erna gjorde.
Men kjære vene - vettet er da like godt lokalt som i regjeringskvartalet - eller i Høyres og FrPs stortingsgruppe. Ja, kanskje bedre i den forstand at folk lokalt veit hvor skoen trykker. Vi skal få folk i kommune-Norge til å rette ryggen. De skal slippe å høre at de er udugelig og omstillingsuvillige. For det er ikke sant. Vi skal vise at vi har tillit til lokalt vett og lokalt folkevalgte.
Vi skal få til resultater med å kombinere flere ressurser med klok fornyingspolitikk. Det innebærer endring med de ansatte og ikke mot dem.
Vi skal bidra til å utvikle smilende kommuner som er service-orientert, effektive og en god arbeidsplass.
- og skulle folk lokalt gjøre en dårlig jobb - ja da kan folk bytte dem ut ved valget i 2007. Demokrati er helt genialt!
Vi skal styrke kulturlivet.
Vi trenger møteplasser.
Vi trenger gode opplevelser.
Vi trenger sterke fellesskapsinstitusjoner.
Vi må ta vare på møteplassene; skolene, de små forsamlingslokalene, kirkene og kulturhusene.
De er viktige i våre liv; i hverdag og fest, til underholdning og glede, i helg og høgtid og i sorg.
Fram til 2009 må vi bruke vår innflytelse til å gjennomføre et løft for å vedlikeholde de kirkene vi tok oss råd til å bygge da vi var et av Europas fattigste land.
Jeg er overbevist om at kirker og kulturhus er minst like viktige som kjøpesentre.
Jeg er overbevist om at gode opplevelser er like viktige som forbruk av ting.
Og til ettertanke: Nidarosdomen ble påbegynt på 1100-tallet. Hvilke byggverk står igjen etter vår generasjon dersom pengene skal brukes på fest og morro? Vi skal ikke bare være en oljenasjon, men også en kulturnasjon.
Som en del av arbeidet for utjevning og rettferdighet skal vi avskaffe fattigdom. Det er et ambisiøst, men også viktig og riktig politisk mål. Ingen skal leve i fattigdom i verdens beste land å bo i. Fattigdomsplanen er underveis.
Vi må ikke prøve oss med fiksfakserier og forsøke å trylle bort problemer.
Fattigdomsproblemet er reelt og kan ikke defineres bort.
Samtidig må vi erkjenne politikkens grenser, og være ydmyke overfor utfordringen vi har tatt på oss med målet om å avskaffe fattigdom.
Vi kan ikke gjennom politiske vedtak sikre mennesker et lykkelig liv fra vogge til grav.
Vi kan gi alle muligheter for et bedre liv, men vi kan ikke vedta eller tvinge folk til å bruke mulighetene.
Folk må ta medansvar for sine liv for å lykkes.
Men det er også slik at ikke alle kommer på seierspallen.
For noen krever det mer slit og mer hard arbeid å delta og fullføre, enn det koster andre å vinne.
Næringsliv og verdiskaping, samferdsel
Skal vi som nasjon lykkes i den internasjonale konkurransen trenger vi kvalifisert arbeidskraft. Vi trenger folk som er ansvarsbevisst, som står opp om morran og som gjør en solid jobb.
Jeg la merke til en næringslivsleder som i sommer sa i et intervju at han ikke ville tilsette ungdom fra Oslo Vest fordi de ikke orket arbeide. Den dagen folk ikke står opp og går på jobb, kan NHO legge ned!
Vi må gjenreise respekten for arbeideren og for vanlig folks ærlige arbeid. Det er blitt så mange i vårt land som har mye penger og kommer lett til penger, at det på sikt kan bli et problem. Ivar Aasen sier det slik: "Skal alle ganga med kvite hender, so kjem det armod i mange grender".
Kanskje ville det være en god ide for NHO på neste årskonferanse å ha "Arbeideren" som tema med Per Olaf Lundteigen som en av hovedinnlederne.
Når vi reiser rundt i landet og snakker med næringslivsfolk, er det ikke skatter de er mest opptatt av. Dette ble bekreftet av en undersøkelse før jul hvor bare 6 prosent mente at skatt og avgift var viktigst.
Det viktigste, sa næringslivetet, er satsing på innovasjon og forskning. Og svært mange framhever samferdsel.
Jeg skal ikke foregripe budsjettbehandlingen.
Men det er ingen tvil om at Senterpartiet vil satse på samferdsel i tida framover - det er ingen vei utenom!
Soria Moria inneholder klare mål for næringspolitikken. Vi i Senterpartiet har et betydelig ansvar for at dette følges opp i praksis.
Vi skal utvikle nasjonale strategier innen de næringsområder hvor Norge har kompetanse eller særlige fortrinn, som marin sektor, maritim sektor, energi, miljø og reiseliv.
Vi skal sikre et sterkt offentlig og nasjonalt eierskap for å nå viktige politiske mål og sikre avkastning og inntekter til fellesskapet.
Vi skal sikre utøvere i landbruket inntektsutvikling og sosiale vilkår på linje med andre grupper. Vi skal ha et sterkt importvern for innenlandsk landbruksproduksjon. Økonomien i tradisjonell produksjon må sikres, samtidig som man legger til rette for økt verdiskaping fra miljøvennlig energi, omsorg og reiseliv.
Fiskerpolitikken må på ny bli et virkemiddel i distriktspolitikken for å sikre bosetting og sysselsetting langs hele kysten. Senterpartiet har lagt premissene for en ny strukturpolitikk.
Jammen har vi mye å gjøre framover!
Ta hele Norge i bruk!
Vi i Senterpartiet har et bankende hjerte for hele landet.
Vårt mål er at folk sjøl skal kunne velge hvor i landet de vil bo.
Om det er Brønnøysund, Briksdalen eller Bragernes torg - det bryr ikke oss.
Men det skal være mulig å velge.
Skal valgfriheten være reell, må det skapes arbeidsplasser i alle deler av landet.
Det må skapes livskraftige lokalsamfunn med egne muligheter for utvikling.
Det betyr at veksten i nye næringer også må komme utenfor de største byene.
Det betyr at vi må legge til rette for nytenking og nyskaping i primærnæringene og tradisjonell industri.
Det betyr å støtte opp under og utbre småsamfunnssatsingen som skjer i mange fylker.
Det betyr offentlig midler til næringsutvikling og nyskaping.
Det handler om å tenne nye gnister i distriktenes næringsliv og gi unge mennesker tro på at det er mulig å etablere egen virksomhet utenfor byene.
Vi er i gang med å gjennomføre en distriktspolitisk snuoperasjon.
Vi skal få folk til å rette ryggen i distrikts-Norge. For folk vil og kan. Nå skal de få bekreftet at noen tror på dem.
EØS-avtalen legger begrensninger på distriktspolitikken. Men vi skal drive en aktiv Europa-politikk. Vi kommer til å jobbe systematisk og målrettet for et størst mulig handlingsrom for Norge i distriktspolitikken. Det er slutt på at norske politikere kommer til Brussel med lua i hånda.
Det jobbes intenst med den differensierte arbeidsgiveravgifta. Det handler om 9 milliarder i skattelette for bedrifter og kommuner.
Jeg vet at det er mange av dere som sitter i salen som er opptatt av hvilke områder i Sør-Norge som vil kunne havne inn under ordningen.
Jeg kan love dere at vi vil snu alle steiner for å finne best mulige løsninger for hele Distrikts-Norge. Vi vil utnytte det handlingsrommet som finnes for å få et så stort område som mulig inn i ordningen. Samtidig må vi være forberedt på at ikke alle kommuner og regioner som burde det, kommer inn under den nye ordningen. I det videre arbeidet med dette skal vi sjølsagt ha en god dialog med berørte kommuner og regioner. Og for de som burde hatt differensiert arbeidsgiveravgift, men som ikke får det, skal vi bruke all vår kreativitet til å finne kompenserende tiltak.
Det vil bli viktig å sikre handlingsrom i tolkingen av regelverket slik at vi kan likebehandle områder som har de samme distriktsutfordringene.
I møtet med konkurransekommissær Kroes før jul fikk finansminister Kristin Halvorsen og jeg positive signaler med hensyn til fortolkninger som åpner for å inkludere et noe større område i Sør-Norge enn en snever tolkning av regelverket skulle tilsi.
Dette vil vi legge til grunn i våre forhandlinger med ESA om fortolkning av regelverket i tiden som kommer. Det er nå kartet skal tegnes. Den endelige utformingen av ordningen vil først bli avgjort etter at ESA har behandlet geografien.
Sp-laget - med hjerte for hverandre!
Senterpartiet er ett lag. Vi har ulike oppgaver. Men vi har alle vår bit av æren og ansvaret for at vi er der som vi er i dag.
Partiorganisasjonen har lagt fundamentet gjennom programprosess og strategidiskusjoner. Sentralstyret og landsstyret er valgt til å forvalte dette ansvaret videre. For meg er det avgjørende viktig å dra veksler på den innsikt, kunnskap og klokskap som alle deler av partiet besitter i vårt arbeid i Regjeringen.
Stortingsgruppen er vår oppdragsgiver. Det er stortingsgruppens mandat som er grunnlaget for at vi deltar i regjeringen.
Vi må alle sammen ta ansvar - hver på vår plass - for at vi som politisk bevegelse klarer å tenke både helhetlig og langsiktig.
Vi skal ha hjerte for hele landet.
Men vi skal også ha hjerte for hverandre. Det er sammen at vi er sterke.
For vi skal være forberedt på at det kommer tøffe timer.
Vi skal være forberedt på at det kan komme dramatiske døgn.
Da er det viktig å vite at vi er del av en større helhet - Prosjektet.
Jeg har lyst til å bruke følgende historie for å illustrere dette:
En kvinne går langs en vei.
Så møter hun en mann som ser nedtynget ut - han står og hamrer ut en kvadratisk stein.
Hun lurer på hvorfor han gjør dette.
Han bare rister på hodet - uten å kunne svare.
Så går hun et stykke til.
Der treffer hun en ny mann - ennå mer nedtrykt enn den forrige, men med samme arbeidsoppgave. Han står og hamrer ut en kvadratisk stein.
Hun lurer på hvorfor han gjør dette - og hvorfor han er så nedtrykt.
Han bare rister på hodet - uten å kunne svare.
Så går hun et stykke til.
Der treffer hun en tredje mann. Men i motsetning til de to andre, er han strålende glad.
Også han står og hamrer ut en kvadratisk stein.
Hun lurer på hvorfor han gjør dette.
- Jo, ser du det byggverket der borte, sier mannen. - Det skal bli en katedral. Og denne steinen skal bli en del av den katedralen.
Senterpartiet skal bygge katedraler.
Og hver på vår plass i organisasjonen skal vi alle være katedral-byggere.
Det er mange fallgruver og mange snubletråder blir satt opp.
Vi kommer sikkert til å gjøre feil alle sammen.
Den som aldri har gjort feil, har ikke gjort særlig mye.
En god regel for at små feil ikke skal bli til store feil, er at vi oppfatter hverandre i beste mening.
Men dette skal vi klare - vi har vært ute en vinterdag før.
Sp-laget er med å styre landet.
Oppgavene vi står framfor er krevende.
Men det er dette vi har ønsket oss!
Folk har forventninger til oss. Folk har lov til å være utålmodige. Det er all mulig grunn til å være ydmyk når vi veit at det vi gjør og ikke gjør fram til 2009 vil ha betydning for norsk politikk og for folks hverdag i dette landet for mange år framover.
Men det er også all mulig grunn til å brette opp ermene.
Vi har fått en fantastisk mulighet til å være med å forme framtida.
Vi skal bruke mulighetene.
Vi skal vise at vi er tilliten verdig.
Jeg ønsker oss alle lykke til.
