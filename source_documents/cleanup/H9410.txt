
27.7.2005
Lars-Henrik Michelsen, leder i Unge Venstre
Sosialisme på speed!
SV mener at en av de viktigste næringspolitiske sakene de vil prioritere de kommende fire årene skal være et statlig oppkjøp av Telenor. Dette er en gavepakke på 46 milliarder til de som har mye fra før, siden de som vil tjene mest på dette er de som sitter med aksjer i Telenor sier Lars-Henrik Michelsen, leder i Unge Venstre.
SVs forslag er både dårlig næringspolitikk, og helt elendig fordelingspolitkk, sier Michelsen. - Ettersom Telenor leverer gode tjenester over hele landet og har gode resultater i sin nåværende form, ser vi ingen grunn til at Staten skal bruke 46 milliarder på å ta kontrollen over selskapet.
I motsetning til SV, mener Unge Venstre at fellesskapet er tjent med at private selskaper skaper verdier og arbeidsplasser. Vi ser ingen grunn til at staten skal konkurrerere med Chess og NetCom om å tilby billigere mobiltelefoner. Derimot vil Unge Venstre bruke penger på gode felleskapsløsninger og på de som ikke har mye fra før.
Unge Venstre hadde gjerne sett at noen av disse pengene heller hadde blitt brukt på følgende tiltak:
§ Styrke kommuneøkonomien for å sikre en god offentlig skole og et godt tilbud til de eldre.
§ Økt bistand til utviklingsland.
§ Øke skolebokstipendet i videregående skole.
§ Indeksregulere studielånet, øke stipendandelen til 50%.
§ Skattelette til de som tjener aller minst.
§ Flere avganger og billigere pris på kollektivtransport.
§ 1% av statsbudsjettet til kultur.
