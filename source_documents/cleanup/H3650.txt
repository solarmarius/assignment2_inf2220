
06.02.01
Lisbet Rugtvedt, utenrikspolitisk talskvinne:
Sosialistisk Venstrepartis Pressetjeneste
SV krever innsyn i gradert Kosovo-informasjon
 De vurderingene regjeringen har gjort offentlig etter Kosovokrisen har vært svært overfladiske. Godal må komme til utvidet utenrikskomite og redegjøre for all informasjon han sitter med, inkludert det som er gradert, sier Lisbet Rugtvedt som er utenrikspolitisk talskvinne for SV.
SV har sendt brev til forsvarsminister Godal og bedt han om å gi en slik redegjørelse. Bakgrunnen for dette er at Regjeringen nylig la fram en rapport om erfaringene fra Kosovokrisen. Den slår fast at det er en rekke lærdommer å trekke av det som skjedde under Natos bombing.
 Rapporten gir likevel ikke tilfredsstillende svar på alle spørsmål. Tatt i betraktning at regjeringen legger stor vekt på norsk deltakelse i internasjonale operasjoner, er det viktig at Stortinget får mest mulig innsyn i hva som faktisk skjedde under Natos Kosovoaksjon, sier SVs medlem i Utenrikskomiteen, Lisbet Rugtevdt.
Hun reagerer også på at den etisk funderte kritikken som er reist mot Natos bombing, kun er omtalt under punktet om mediahåndtering i rapporten.
 Vi vil gjerne ha svar på om regjeringen synes at valg av sivile mål, bruk av klasebomber, bruk av utarmet uran og bombing fra svært stor høyde er faktiske problemer eller kun et "PR-problem" for Nato, sier Rugtvedt.
 Det er også grunn til å stille spørsmålstegn ved beslutningsprosedyrene under Kosovokrisen, og i hvilken grad Norge hadde god nok tilgang til informasjon og tilstrekkelig innflytelse under Natos aksjon, sier Lisbet Rugtvedt.
