
Tirsdag 19. desember 1995
Forsvarspolitisk talsmann Are Næss (KrF):
BOSNIA-AKSJONEN ER IKKE BISTANDSARBEID
Gleden og stoltheten over den norske innsatsen i Bosnia hittil, og den som skal skje i framtiden, får en besk bismak ved tanken på at det til dels er verdens fattigste land som skal betale for den innsatsen et av verdens rikeste land gjør i dette området. Det sa Kristelig Folkepartis forsvarpolitiske talsmann Are Næss da Stortinget tirsdag behandlet Norges deltakelse i en NATO-ledet fredsbyggende styrke i Bosnia-Hercegovina.
-Jeg konstaterer at verdens fattige ikke har noen talsmann i den norske regjering. I en verden med mer enn 20 millioner mennesker på flukt fra krig, vold og nød, der 40.000 barn dør hver dag av mangel på mat og medisin, verken kan eller vil bistandsministeren bruke de midler Stortinget har stilt til disposisjon for verdens mest nødlidende, men bruker det i stedet til en militær operasjon i Europa, sa Are Næss. Han understreket at innsatsen i Bosnia er både viktig og nødvendig, men sa at den kan ikke på noen fornuftig måte kalles en bistandsoperasjon.
-Jeg er enig i at Norge har et medansvar for at krigen som ikke kunne vinnes, nå må avløses av freden som ikke må tapes, sa Are Næss.
-Når det gjelder norsk bistand, er den for en stor del blitt hjelp til selvhjelp, ikke bare for ulandene, men også for Norge. Dette er et vrengebilde av Robin Hood-prinsippet: Norge tar fra de fattigste for å gi til de ikke fullt så fattige. Det er en dårlig julegave, sa Are Næss i Stortinget tirsdag.
