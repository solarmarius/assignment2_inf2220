
HEDMARKSLISTA
Stortingsvalget 2001
Vi er lei av:
Overdrevent valgflesk.
Brutte valgløfter.
Overgrep mot enkeltmennesket.
Politikere som glemmer sine velgere så snart de har fått plassen sin på stortinget.
Vi vil:
1. Fjerne skatt på inntekt under 150.000.
Staten trenger inntekter for å løse sine oppgaver. I et land som Norge er det derimot uhørt at summen av skatte- og avgiftsnivået er så høyt at de med inntekter under 200.000 til tider er avhengig av hjelp fra sosialkontorene for å klare seg økonomisk. Å fjerne inntektskatten under 150.000 er derimot et løft som kommer alle til gode, og spesielt de som er dårligst stilt.
2. Bygge nytt regionsykehus ved Sanderud sykehus.
Hedmark har behov for et nytt regionsykehus. Verken Elverum eller Hamr sykehus har tilstrekkelige utbyggingsmuligheter. Å bygge et nytt sykehus på samme område som Sanderud sykehus vil samle alle sykehusfunksjoner i fylket. Dette vil også være fremtidsrettet og økonomisk lønnsomt.
Ved å bygge nytt sykehus ved Sanderud, er det mulig å legge ned Hamar sykehus og opprettholde Elverum, Tynset og Kongsvinger som somatiske sykehus.
Alternativt vil vi arbeide for at Hamar sykehus skal få tilbake egen fødeavdeling. Tross alt så bor nesten 50% av fylkets befolkning i hedemakenkommunene.
3. Ruste opp rv.2, rv.3, rv.24, bygge 4-felts E6 og si ja til ekspressbussene i Østerdalen.
Vi har i mange år fått løfter om en oppgradering av de viktigste veiene i fylket. Disse løftene har blitt brutt like fort som de er blitt gitt. Dette er vi lei av. Det er god investering, ikke minst miljømessig, å ruste opp de nevnte veiene. Hedmark fylke har i dag så stor belastning på sine hovedveier at dagens situasjon er direkte trafikkfarlig.
Vi ønsker også at de operatørene som ønsker det skal få konsesjon på ekspressbusser gjennom fylket. Å nekte dette for å opprettholde Rørosbanen er gammeldags, uøkonomisk og fundamentalt feil i et moderne samfunn. For hver passasjer som reiser med Rørosbanen, så subsidierer staten disse med 600 kroner, mens bussoperatørene mener de kan drive disse rutene økonomisk lønnsomt.
4. Si ja til skyte- og øvingsfeltet i Åmot under forutsetning av at de berørte får en erstatning de er tilfreds med.
Våre sittende politikere har, som vanlig, rotet seg inn i et byråkratirot som ingen forstår noe av. Først skulle det ikke være noe skyte- og øvingsfelt slik at det ble vedtatt å bygge Rena leir. Så utvidet de leiren slik at det ble behov for et skytefelt, og nå har de planlagt en utvidelse som ikke gjør det mulig å unngå et skyte- og øvingsfelt.
Dette tar vi konsekvensene av. For å få en løsning på dette som alle kan bli tilfreds med, så sier vi; ja til Skyte- og øvingsfelt i Åmot under forutsetning av at de berørte får en erstatning de er tilfreds med. Dette innebærer at stortinget må bevilge de midler som er nødvendig i denne sak. En rimelig erstatning er å spørre de berørte hva de ønsker som kompensasjon innenfor rimelighetenes grenser. For eksempel kan en hytteeier forlange en tilsvarende hytte i et annet område eller en økonomisk erstatning som gir mulighet for å bygge tilsvarende hytte etter dagens byggekostnader. En skogeier må gis tilsvarende skogområde eller en økonomisk oppreisning som kompenserer det tapte området også for fremtiden.
5. Opprette nasjonalpark for rovdyr.
Rovdyr og bufe vil aldri kunne fungere sammen. For rovdyrene er bl.a. sau en del av livsgrunnlaget på samme måte som elggjegere beskatter denne dyrearten. Forskjellen er at jegerne beskatter ut fra en bestemt tildelt kvote, mens rovdyrene feller byttedyr og forsyner seg av delikatessene.
For å kunne bevare en forsvarlig stamme av rovdyr, vi gå inn for opprettelse av en nasjonalpark. En slik park må være inngjerdet å forvaltes av fagpersonell. Her kan vi bevare både ulv, bjørn, gaupe og jerv på en human og fornuftig måte.
En nasjonalpark for rovdyr vil også kunne ha en kommersiell side der området kan besiktiges av turister med guide. På denne måten vil nasjonalparken til dels være selvfinansierende.
