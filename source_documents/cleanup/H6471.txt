
12.12.02
Arne Sortevik og Ursula Evje (FrP)
Velger barnepass foran skole
SV, AP og SP har inngått partnerskap i Kirke-, Undervisnings- og Forskningskomiteen og fremlagt et felles alternativ til hvordan partiene prioriterer innenfor denne sektoren. Partiene legger ikke inn en eneste krone til kvalitetstiltak i skolen, men bruker pengene som de vil ta fra private skoler, til skolefritidsordningen.
Fremskrittspartiet er opptatt av foreldre og elevers valgfrihet til selv å velge den skolen de mener er best. Alle mennesker er forskjellige og har ulike behov. Dette tar ikke partiene i venstrekoallisjonen innover seg. De ønsker å styre og bestemme hvilken skole barna skal gå på og derved tvinge alle til å motta tilbudet fra den middelmådige enhetsskolen. Hvem som eier skolen er åpenbart mer viktig for venstresiden enn læringsresultatene.
Private skoler er et viktig supplement til den offentlige skolen, og det er etter Frps syn ønskelig med et stort mangfold av skoler. Private skoler fikk en relativt høy prosentvis økning i tilskuddssatsene. Dette fordi den økonomiske støtten til private skoler har vært for lav i mange år, og på grunn av manglende pris- og lønnskompensasjon.
Partiene i SVASP- alliansen har skrytt av at de kuttet bevilgningene til private skoler for å styrke enhetsskolen. Det de i realiteten har gjort er å bruke 217 mill.kr på å subsidiere barnepass i SFO. De kunne valgt å øremerke pengene for å gi ekstratimer i matematikk, norsk og andre viktige fag for å styrke skolen, men dette gjør de altså ikke.
De tre partiene er sykelig opptatt av å opprettholde enhetsskolen, selv om en rekke undersøkelser viser at norske skolebarn tilbys en middelmådig grunnopplæring. Dersom vi hadde hatt skomonopol og et monopol som solgte klær i Norge hadde alle reagert. Etter vår mening er det imidlertid mye mer dramatisk at staten har tilnærmet monopolmakt når det gjelder å tilby undervisning. En god skole er forutsetningen for at Norge skal kunne fortsette velstandsutviklingen etter at oljen tar slutt. Norge har ikke en god nok skole i dag.
Fremskrittspartiet ønsker at skolen skal bli et sted å lære, ikke bare et sted å være. Partiene i SVASP- alliansen viser i sine prioriteringer viser at de ønsker at enhetsskolen skal være en oppbevaringsanstalt for alle barn, mens de ikke tar innover seg at barna går på skolen for å lære.
