
Dato: 23. mars 2004
Stortingsrepresentant Per Sandberg (FrP)
Flykaprersaken får etterspill i Stortinget
Innvandringspolitisk talsmann i FrP Per Sandberg varsler nå at flykaprersaken vil få et politisk etterspill. - Det er flere momenter i saken som taler for at Stortinget foretar seg noe ovenfor Erna Solbergs håndtering av denne saken, sier han.
Sandberg reagerte meget skarpt på at Erna Solberg valgte å gi de to flykaprerne opphold i Norge. Han mener hun brukte feil skjønn da hun vurderte at det ikke var mulig å returnere de to til hjemlandet Iran. - Avgjørelsen er for det første fattet på UDIs premisser, samtidig må vi huske at Norge månedlig sender flere avviste asylsøkere tilbake til Iran, sier han.
Sandberg sier at han nå vil be Carl I. Hagen ta saken opp i Stortingets kontroll- og konstitusjonskomité. Han vil ha avklart hvilken kommunikasjon som har funnet sted spesielt mellom Norge, Iran og Danmark. - Det er på det rene at Danmark sekundært etter Iran har ansvar for flykaprerne, og jeg vil vite hvilke krav Norge har fremsatt mot begge disse landene, sier han.
Sandberg varsler og at det uavhengig av denne avklaringen kan bli aktuelt å fremme en egen sak i Stortinget om utsendelse av de to flykaprerne. - Selv statsråden sier dette er en sak som dreier seg om rikets sikkerhet, derfor er det helt naturlig at Stortinget også sier sitt om saken, fremholder Sandberg.
Solbergs uttalelser som at dette er en begrenset oppholdstillatelse ulik den flykaprerne tidligere har fått, er også noe Sandberg vil ha avklart nærmere. - Utlendingsloven åpner ikke for annen tidsbegrenset oppholdstillatelse enn den disse to flykaprerne fikk i fjor, derfor vil jeg nå be om en videre avklaring og vurdering av dette, avslutter han.
