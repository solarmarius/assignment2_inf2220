
Stavanger Kristelig Folkeparti
Program 2003-07
Kap. 1 Kristendemokratisk ideologi
KrF er et kristendemokratisk parti.
Inspirert av kristne grunnverdier i Bibelen som menneskets ukrenkelighet, nestekjærlighetsbudet og tanken om menneskets forvalteransvar - er det utarbeidet noen helhetlige prinsipper som vi kaller kristendemokratiske prinsipper. Disse prinsippene er så grunnlaget for den praktiske politikk.
1.1 De sentrale kristendemokratiske prinsipper er:
A. Mennesket er en helhet med fysiske, psykiske, sosiale, kulturelle og åndelige behov, og det er grunnleggende for mennesket å bli ivaretatt ut fra disse behovene
B. Alle mennesker har et personlig ansvar for å bruke sine evner, kompetanse og ressurser til beste for seg selv og for våre medmennesker.
C. Naturens ressurser må utnyttes ikke bare til dagens behov, men også i forhold til neste generasjons behov.
D. Samfunnet er satt sammen av mange ulike fellesskap. Familien er samfunnets kjerne. Etter familien følger de mangfold av forskjellige felleskap som menneskene deltar i, for eksempel arbeidsfellesskap, religiøse og ideologiske fellesskap, frivillige organisasjoner og institusjoner. Disse fellesskapene skal sikres selvstendighet uten at staten blander seg inn.
E. Beslutninger og makt skal legges på et lavest mulig nivå. Beslutninger og makt avgis oppover i samfunnet når det er snakk om oppgaver som de mindre enhetene i samfunnet ikke kan løse på egen hånd, eller når det finnes en bedre løsning på et høyere nivå.
F. Medansvar for alle mennesker og folkeslag er ikke begrenset av nasjonalstatlige grenser. På samme måte som statene innad må foreta desentralisering og fordeling av makt, slik må også statenes makt seg imellom avbalanseres gjennom forpliktende internasjonalt samarbeid.
G. Solidaritet betyr at vi må se samfunnet under ett, og at den enkelte har ansvar for andre. Det betyr at vi må dele med hverandre, vise omsorg og være rettferdige. Dette gjelder både nasjonalt og internasjonalt, og angår alle grupper og mennesker som lever i vår generasjon og i kommende generasjoner.
H. Økonomien må styres slik at det er mulig for alle å oppnå sosial sikkerhet. Kreftenes frie spill må begrenses gjennom offentlige reguleringer, økonomiske virkemidler og forutsetninger som bygger på sosialt ansvar. Det må legges til rette for initiativ og tiltakslyst i et ansvarlig marked.
Visjon for byen
Kristelig Folkepartis ønske er å gjøre Stavanger til en bedre by for de som vokser opp her og for de som bosetter seg her.
Stavanger KrF ønsker at byen skal være en by som
- er god å bo i og trygg å ferdes i
- rommer et bredt, rikt og levende kulturliv
- er god å vokse opp i for alle barn og unge
- er god å bli gammel i
- viser omsorg for de som faller utenfor
- tar vare på miljøet
- forvalter ressursene til beste for de neste generasjonene
- tilbyr utdanning og jobb
- er fri for rusmisbruk
1.2 Rammebetingelser og politisk handlefrihet
Gjennom den samlede politiske prosessen utvikles byens særtrekk, livskraft og miljø. Det er å skape grunnlag for at byen virker berikende både på de som bor her og de som kommer innom som er lokalpolitikkens viktigste utfordring.
Stavanger Kristelig Folkeparti vil at Stavanger skal være et bysamfunn med
A. et bymiljø som gir trygghet og skaper trivsel - profilert som trehusbyen, festivalbyen og miljøbyen.
B. et variert næringsliv som spenner fra småbedrifter til storindustri - kjennetegnet som byen med et allsidig og miljøvennlig næringsliv; og som den internasjonale oljebyen.
C. et kunnskapsmiljø som stimulerer både tradisjon og nytenkning - kjennetegnet som misjonsbyen, universitetsbyen, kunnskapsbyen, nyskapingsbyen, matbyen og energibyen.
D. et kulturelt miljø som verdsetter et mangfoldig engasjement for alle alderstrinn og interesser
1.3 Samarbeid
Stavanger Kristelig Folkeparti erkjenner at de politiske mål oppnås i et konstruktivt samarbeid med andre partier. Dette gjelder også oppgaver som må løses i fellesskap med våre nabokommuner, som eksempelvis nærings- og arealpolitikk.
Bypolitikken kjennetegnes av saksorientert samarbeid på tvers av partigrenser. Ved langsiktig samarbeid vil KrF vektlegge gjennomslag for sine saker, og at samarbeidet støtter opp om de verdier KrF står for.
I de enkelte kapitler er de politiske mål og de saker vi vil arbeide for i kommende periode konkretisert.
Kap. 2 Oppvekst
Familien er den grunnleggende enheten for fellesskap, verdiformidling, sosial læring og omsorg. Samfunnet er avhengig av familier som fungerer og ivaretar disse viktige oppgavene. Ulike familietyper må inkluderes i familiepolitikken, også enslige. Alle har rett til et trygt bomiljø der alle har fellesskap med og omsorg for hverandre.
Foreldre har ansvar for sine barn. Samfunnet må legge til rette for tverrfaglig samarbeid mellom ulike instanser i bydelene slik at alle kan få en god oppvekst. KrF vil støtte menigheter og organisasjoner som satser på barn og unge.
KrF vil verne om menneskelivet, også det ufødte liv. Vanskeligstilte gravide må få den hjelp som trengs til å fullføre svangerskapet, og til videre omsorg for seg selv og barnet. KrF ønsker et mangfold av barnehager som imøtekommer den enkelte families behov.
Skolen er, sammen med hjemmet, samfunnets grunnleggende formidler av kunnskaper og verdier. Vi vil arbeide for en god offentlig skole som kan gi barna et best mulig grunnlag for videre vekst. Skolen skal være en trygg arena både for elever og ansatte. Den kristne kulturarven må prege skolemiljøet. Den kristne formålsparagrafen gir grunnlag for fortsatt støtte til skolens kristendoms- og verdiformidling.
Barn og unge er likestilte deltakere i dagens samfunn, og har en klar rett til å bli hørt. Plan- og bygningsloven innebærer en formalisering av barn og unges rett til å høres ved utarbeidelse av kommuneplanene.
Barn og unge er mer enn noen gang en uensartet gruppe. Mange barn og unge er brukere av organiserte fritidstilbud, men ikke alle finner seg til rette innenfor det organiserte tilbudet. Kristelig Folkeparti vil arbeide for mangfold i fritidstilbudet for barn og unge.
2.1 Barnehager
Kristelig folkeparti går inn for:
A. at den kristne verdiformidling følges opp i barnehagenes hverdag
B. full barnehagedekning og lavere foreldrebetaling
C. å sikre en god balanse mellom ulike tilbud av korttids-, deltids-, heltids- og familiebarnehager basert på de ulike eiere og driftsformer
D. at barnehagesatsene vurderes i forhold til familiens betalingsevne
E. at private barnehager med kommunal driftsavtale får gode arbeidsvilkår og får beholde sin styringsrett
F. at det legges til rette for åpne barnehagetilbud f.eks. i samarbeid med menigheter
G. at barneparker med tilsyn får økonomisk støtte slik at det kan bli et åpent tilbud for barn i nærmiljøet
2.2 Skole
Kristelig Folkeparti går inn for:
A. at den offentlige grunnskolen tilføres tilstrekkelige ressurser slik at den kan ha en god kvalitet og gi elevene den oppfølgingen de trenger
B. at informasjons- og kommunikasjonsteknologi (IKT) skal ha en sentral plass i stavangerskolene
C. at skolene bygges ut etter hvert som barnetallet gjør dette nødvendig slik at barna kan gå på den nærmeste skolen
D. at elevene, hvor de enn bor i byen, skal ha gode skolebygg med trivelig og sunt innemiljø
E. at Stavanger kulturskole styrkes slik at en kan nå målet om at 30 % av elevene i grunnskolen får tilbud om plass. Vi vil arbeide for at de får egnede lokaler både i Bjergsted og i bydelene
F. at det blir to paralleller for Musikk, dans og drama i videregående skole i Bjergsted
G. at skoler med avdelinger for tilpasset opplæring (ATO) fortsatt skal gi elevene et forsterket tilbud i forhold til det som loven krever
H. at det utarbeides vedlikeholdsplaner som rulleres jevnlig, og at det avsettes nødvendige vedlikeholdsmidler
I. at frittstående skoler får plass i Stavangers undervisningssystem slik at foreldre reelt kan velge skole for sine barn
J. at det utvikles et tettere samarbeid mellom hjem, skole og arbeidsliv om forebyggende tiltak mot skoletretthet
K. at tiltak mot mobbing i skolen følges opp lokalt
L. at skolefritidsordningen gir et variert og aktivt tilbud, gjerne i samarbeid med frivillige organisasjoner
M. Driftsstyrene får god skolering.
2.3 Barnevern
Kristelig Folkeparti går inn for:
A. å arbeide for at flest mulig barn får vokse opp i trygge forhold sammen med foreldrene sine
B. å bevisstgjøre oss alle på at vi har ansvar for barn som har det vanskelig i nærmiljøet (kollektivt foreldreansvar)
C. å sørge for nødvendige ressurser gjennom svangerskapskontroll/helsestasjon og barnehage/skole slik at det bli mulig å avdekke behov for hjelp på et tidlig stadium
D. å arbeide for en god dialog med de ansatte i barnevernet for å sikre stabilitet i bemanningen, hindre stadig skifte av saksbehandler og dermed også ta vare på de ansattes erfaringskompetanse
E. å samarbeide tettere med organisasjoner som setter i gang tiltak for barn/unge med vanskelig hjemmesituasjon
F. å bedre rekruttering og oppfølging av støttekontakter, avlastningshjem, beredskapshjem og fosterhjem
G. å opprettholde barnevernsvakten hele året
2.4 Barn og unge
Kristelig Folkeparti går inn for:
A. å styrke elevrådenes stilling som talerør for barn og ungdom i samarbeid med Ungdommens bystyre
B. at det tilrettelegges tilbud som fanger opp uorganisert ungdom
C. at barn og ungdom får mulighet for utfoldelse og opplevelse innenfor egne kulturuttrykk
D. å gi støtte til rusfrie treffsteder for ungdom
E. en fleksibel skolehelsetjeneste slik at ungdom kan stikke innom, også uten avtale, for å ta opp problemstillinger vedrørende pubertet, seksualitet, spiseforstyrrelser og lignende
Kap. 3 Helse, omsorg og trygghet
KrF vil satse på forebyggende helsearbeid som kan redusere livsstilsykdommer gjennom opplysningsarbeid og en god helsetjeneste for alle i Stavanger kommune. Dette vil vi oppnå ved et utstrakt tverretatlig samarbeid i den enkelte bydelen.
Psykiatriplanen må videreføres med spesielt fokus på brukerstyrte dagaktiviteter/arbeid, botilbud og støttekontakter.
KrF ønsker god kvalitet på pleie- og omsorgstjenestene i Stavanger, og vil styrke kompetansefremmende tiltak.
Stavanger er en relativt trygg by å bo i. Likevel opplever vi at vold og annen kriminalitet truer grunnleggende samfunnsverdier, og fører til at mennesker blir utrygge og redde for å ferdes ute. Det er viktig at samfunnet møter kriminaliteten på en måte som gir befolkningen trygghet.
Stavanger har en ung befolkning med mange barn og unge som er vår viktigste ressurs i framtiden. Disse vil vi ta vare på på best mulig måte og hindre at de blir utsatt for press som kan føre til misbruk av rusmidler og kriminalitet.
Rus er et sterkt økende samfunnsproblem. Særlig er utviklingen når det gjelder narkotika skremmende. Det er en nær sammenheng mellom bruk av alkohol og andre rusmidler og de skadevirkninger dette har. KrF vil arbeide for å motvirke den økende bruken av rusmidler, særlig innenfor ungdomsmiljøene. KrF vil fortsatt satse på forebyggende arbeid innenfor rusmiddelomsorgen. Når behandling er nødvendig, må kommunen følge raskt opp slik at det blir gitt ressurser til kjøp av behandlingsplasser.
Vi vil sette fokus på sammenhengen mellom rus og vold, at 70 til 80 prosent av alle voldssaker skjer i ruset tilstand og det meste av dette er i alkoholpåvirket tilstand. Seks av ti voldsofre er alkoholpåvirket. En av tre dødsulykker i trafikken skyldes alkoholpåvirkning. Det meste av vold i hjemmet mot kvinner og barn skjer i ruspåvirket tilstand.
Vi vil også sette fokus på sammenhengen mellom rus og kriminalitet. Mye av den kriminaliteten som er i dag har årsak i rus, blant annet ved vinningsforbrytelser for å skaffe penger til å kjøpe rusmidler. En annen type kriminalitet som er sterkt økende i dag er organisert kriminalitet og ofte har dette også tilknytning til rus i form av salg av narkotiske midler. Denne form for kriminalitet er en stor utfordring for politiet og de må gis kunnskap og ressurser til arbeide med disse sakene.
Stavanger har fått en økende ungdomskriminalitet. Det er ofte gjenger som angriper, raner og slår uskyldige mennesker. Det forebyggende arbeidet er svært viktig for å hindre barn og unge i å komme ut på skråplanet. Dette er et ansvar for mange, hjem, skole, frivillige organisasjoner, politi og hjelpeapparat. Arbeidet må drives på tvers av etater og faggrupper i et bredt samarbeid, slik at ressursene utnyttes godt og innsatsen blir koordinert.
3.1 Tilbud til familien
Kristelig Folkeparti går inn for:
A. å gi tilskudd til rådgivningskontoret for gravide (AAN-kontoret) og andre organisasjoner som arbeider med forebyggende helse
B. å forebygge livsstilsykdommer gjennom opplysningsvirksomhet
C. å gi hjelp til fortvilte mennesker ved å styrke blant annet Kirkens SOS, Krisesenteret for kvinner, Livskrisehjelpen, Mental helse, Pårørendesenteret, Senter for spiseforstyrrelser og Kirkens Bymisjon
D. å styrke kontakten mellom helsesøster/helsestasjoner og barnehager/skoler, for tidligst mulig å kunne iverksette positive tiltak overfor familier hvor det blir avdekket omsorgssvikt eller behov for hjelp
E. å styrke jordmor-, helsesøster- og skolehelsetjenesten
3.2 Tilbud til de eldre
Kristelig Folkeparti går inn for:
A. at kommunen tilrettelegger for en helhetlig omsorgskjede med spesielt fokus på at utbyggingsplanen for sykehjem, bofellesskap og omsorgsboliger gjennomføres
B. at pleie og omsorgstrengende får vite hva de kan forvente av hjelp fra kommunen (servicedeklarasjoner)
C. styrking av bemanningssituasjonen for helsepersonell innen pleie og omsorg
D. økt antall sykehjemsprester
E. flere koordinatorer for frivillige medarbeidere
F. støtte til frivillighetssentraler
G. å gi støtte til menigheter og foreningers aktivitetstilbud for eldre
H. rett fordeling mellom sykehjemsplasser og omsorgsboliger (tilrettelagte boliger). Det er et mål å kunne tilby enerom til dem som ønsker det
3.3 Generelle tilbud
Kristelig Folkeparti går inn for:
A. at personer med psykiske lidelser får en aktiv, integrert hverdag med bolig, dagaktiviteter/arbeid og støttekontakter hvis de har behov for det
B. fleksible hjelpeordninger for fysisk funksjonshemmede med bl.a. avlastning og brukerstyrt personlig assistent
C. dag- og avlastningstilbud for psykisk utviklingshemmede
D. at sosialhjelpsklienter får aktiv oppfølging slik at de blir attført til arbeidslivet
E. at en viderefører "arbeid for sosialhjelp" for grupper dette er tjenlig for
F. at kommunen fortsatt skal støtte og videreutvikle samarbeidet med frivillige og idealistiske organisasjoner
G. å styrke helsesøstertjenesten i videregående skole
H. at unge fysisk funksjonshemmede som bor på sykehjem, må få tilbud om bofellesskap
I. at omsorgsarbeidet i hjemmene må oppvurderes. Personer som har langvarig omsorgsarbeid for syke, funksjonshemmede og eldre kan gis omsorgslønn og avlastningshjelp til fridager og ferier
3.4 Integrering av fremmedkulturelle
Kristelig Folkeparti går inn for:
A. å iverksette tiltak rundt hele den fremmedspråklige familien, som obligatorisk opplæring i norsk språk, kulturforståelse og tilbud om arbeidstrening, slik at de voksne har muligheter på arbeidsmarkedet voksne
B. å støtte opp om tiltak som gjør at barn og ungdom med fremmedspråklig bakgrunn blir bedre integrert i vårt samfunn
C. å bekjempe alle former for rasisme og diskriminering
D. at flyktninger får utbetalt tiltakslønn, etter gjennomført arbeidsuke med undervisning/arbeid
E. støtte til kristent innvandrerarbeid
F. at den enkelte innvandrer/flyktning så vel som innvandrerorganisasjoner selv tar mer ansvar for integrering
3.5 Kamp mot rus
Kristelig Folkeparti går inn for:
A. sterkere vektlegging og bevisstgjøring av foreldreansvaret, også i ruspolitisk sammenheng
B. at rusbrus fjernes fra dagligvarebutikkene og overføres til Vinmonopolet
C. informasjon og opplysning til foreldre, barn, unge og voksne med sikte på holdningsendring til rus, og for å skape aksept for og tilslutning til alkohol- og ruspolitiske målsettinger og virkemidler
D. at salgs- og skjenkepolitikk samordnes på tvers av kommunegrenser
E. at det utarbeides et alkohol- og ruspolitiske statusregnskap som viser sammenhengen mellom menneskelige og økonomiske skadevirkninger og bruk av rusmidler
F. at all kommunal representasjon må være alkoholfri
G. at ruspolitisk handlingsplan utarbeides og følges opp
H. at sammenhenger der barn/unge deltar er rusfrie
I. at det ikke er tillatt med salg av alkohol ved bruk av kommunale lokaler
J. at skjenketiden begrenses til kl 0100 for samtlige utesteder, og at det innenfor denne rammen arbeides for differensierte skjenketider
K. at "skjenkeringen" i Stavanger sentrum opprettholdes og antall skjenkebevillinger reduseres i forhold til dagens nivå
L. at det fastsettes strengere og klarere kriterier for tildeling av skjenkebevilling
M. å skjerpe kontrollen med skjenkestedene, og ha strengere reaksjoner ved mislighold
N. å styrke etterverntilbudet for rusmiddelskadde med flere differensierte tilbud
O. at de alkoholpolitiske retningslinjene som utøves i et aktivt samarbeid med forretninger der alkoholsalg inngår i virksomheten
P. strengere kontroll og reaksjoner ved narkotikaomsetning og -bruk
3.6 En trygg by
Kristelig Folkeparti går inn for:
A. å videreutvikle et systematisk og forpliktende samarbeid mellom politi, kommune, hjem, skole og frivillige aktører for å bekjempe vold
B. bedre utnyttelse av alkoholloven som styringsinstrument for å forebygge uro og vold Arbeidet må involvere kommunale etater, politi og serveringsnæringen
C. økt bevisstgjøring omkring natteravnene og andre frivillige sitt arbeid i sentrum og bydelene
D. støtte til lokale tiltak i bydelene som en motvekt til at ungdom samles i sentrum
E. å begrense utbredelsen av spilleautomater og med det den vinningskriminaliteten som ofte følger i kjølvannet av spilleavhengighet
Kap. 4 Miljø, trafikksikkerhet og samferdsel
KrF ønsker en balansert utbygging med stor vekt på fremtidsrettede løsninger der det tilrettelegges for færre ulykker, en god og differensiert kommunikasjon og et godt miljø. Det er et mål at trafikkulykker reduseres til null.
Ved all utbygging må det tas miljømessige hensyn i et fornuftig samspill mellom bolig, næring, friområder og infrastruktur.
Det må arbeides for reduksjon av den totale avfallsmengden, og effektive returordninger må utbygges videre.
4.1 Miljø
Kristelig Folkeparti går inn for:
A. at naturveinettet i Møllebukta, ved Hafrsfjord bru, Lundsneset og Hålandsvatnet ferdigstilles
B. at verdifulle turområder som Stokkavannet, Sørmarka, Lundsneset og lignende blir skjermet for videre utbygging og reduksjon
C. at estetiske forhold sammen med hensyn til eksisterende bebyggelse og naturkvaliteter skal vektlegges ved planlegging og utbygging av gangveier
D. at sentrumsplanen følges opp og aktiviseres slik at sentrum framstår rent, trygt og helhetlig
E. strengere miljøkrav ved all utbygging og rehabilitering
F. energifleksible løsninger i alle offentlige bygg, og å og stimulere til tilsvarende i boliger og forretningsbygg
G. bruk av miljøvennlige produkter i administrasjonen
H. innføring av plastinnsamling som en del av avfallshåndteringen, og å ta i bruk miljøvennlige innsamlingsmetoder
I. at byens grønne områder må bevares i henhold til Kommuneplanen
4.2 Trafikksikring
Kristelig Folkeparti går inn for:
A. at det legges fram trafikkregnskap som viser årsakssammenhenger for alle trafikkulykker sammen med forslag til tiltak
B. at arbeidet med å sikre skoleveiene videreføres
C. at hjem og skole samarbeider om trafikkopplæring
D. at nærmiljøet engasjeres i ulike sikringstiltak slik at bevilgningene utnyttes på en bedre måte, og at tiltak som gjennomføres har lokal støtte
E. at funksjonshemmede sikres god framkommelighet i byen
F. at boligområder skjermes best mulig mot trafikk
4.3 Samferdsel
Kristelig Folkeparti går inn for:
A. at arbeidet med sykkelveier videreføres, og at eksisterende gang- og sykkelstier opprustes
B. at det bygges en "sykkelmotorvei" på strekningen Stavanger sentrum ? Hinna ? Forus
C. å arbeide videre for etablering av bybane
D. at det bygges dobbeltspor og flere stoppesteder på jernbanen Stavanger ? Sandnes
E. å få på plass en god trafikkløsning før Jåttåvågen utbygges
F. at boområder som er utsatt for trafikkstøy blir skjermet
G. at det bygges fastlandsforbindelse til Vassøy
H. å legge press på fylke og stat for å få gode og konkurransedyktige kollektivtransportløsninger i alle bydeler
I. at det utredes trafikksanering i sentrumsnære områder der trafikk kanaliseres og legges i kulvert/tunneler. Slik kan disse områdene over tid gjenvinnes fra bilene til byens befolkning
J. at busselskapene utfordres til å innføre ringbussordning i sentrum
K. at Stavanger Lufthavn Sola utvikles og om nødvendig overtas av Stavanger kommune
L. at internasjonale flyruter fra Stavanger Lufthavn Sola fortsatt blir et effektivt kommunikasjonsmiddel direkte til europeiske destinasjoner
Kap. 5 Kultur, idrett og kirke
Et allsidig og levende kulturliv er av grunnleggende verdi for menneskets miljø og livsutfoldelse. Vi trenger et bredt og rikt kulturliv for at byen skal være menneskelig og oppleves som et varmt samfunn. Kulturlivet skal ta vare på vår åndelige arv, våre historiske tradisjoner og de idealer som er folkets felleseie. Samtidig er det viktig å gi rom for impulser og nyskaping som kan gi et rikere samfunn. Samfunnet må verne om åndsfrihet og ytringsfrihet.
KrF vil stå for en bredde i kulturengasjementet som favner både "institusjonskulturen" og et sterkt folkelig og frivillig engasjement. I dette bildet hører også kirken og den kirkelige kulturvirksomheten med. Det må legges til rette for gode arbeidsforhold for Den norske kirke og andre tros- og kirkesamfunn.
Det er fortsatt stort behov for utbygging av anlegg til idrett og friluftsliv, og det er viktig at dette holder tritt med befolkningsutviklingen. Der det ligger til rette for det bør idrettslag kunne overta og drive anleggene.
Rogaland Teater og Stavanger Symfoniorkester videreføres som sentrale element i byens kulturliv. Det arbeides for at den statlige støtten til byens kulturinstitusjoner kommer opp på samme nivå som i andre storbyområder. Bjergstedmiljøet med konserthus og kulturskole må ta sikte på å nå større deler av befolkningen. Samarbeid med nabokommunene må videreutvikles både formelt og uformelt. Det må søkes felles løsninger for idretts- og kulturanlegg.
Kristelig Folkeparti går inn for:
A. flerkulturelle samarbeidsprosjekter mellom skoler, bydelshus, idrettsanlegg, kirker og Metropolis
B. idrettsanlegg i bydelene, med prioritering i samråd med Idrettsrådet
C. nye kirkebygg i samråd med Stavanger kirkelige fellesråd og at kirkebygg og presteboliger blir godt vedlikeholdt.
D. at det bygges nytt konserthus i Bjergsted med betydelig statlig finansiering, forutsatt at dette kan gjøres innenfor en forsvarlig økonomisk ramme for kommunen og uten at det går ut over tjenestetilbudet i kommunen
E. utvikling og realisering av Bjergsted som det sentrale kulturområdet i Stavanger og i regionen, i samarbeid med fylkeskommunen og nabokommuner
F. at Stavanger blir europeisk kulturby i 2008
G. at Domkirkens stilling som sentral kulturinstitusjon støttes. Det må arbeides for at staten tar et tilsvarende ansvar for oppussing og vedlikehold som for Nidarosdomen
H. at de mangeartede kulturfestivalene må sikres gode vilkår for fortsatt utvikling
I. bygging av nærmiljøanlegg der det er behov
J. bygging av flere fotballbaner
K. kartlegge behovet for flere idrettshaller
L. utrede muligheten for bygging av svømmehall med 50 meters basseng og stupeanlegg med internasjonale mål
M. utbygging av Sørmarka Idrettspark
Kap 6. Byutvikling - boliger og næringsliv
Konsekvensene av at byen går godt er store - både for selve byen og innbyggerne der og for de omliggende distriktene. Det er en gjensidig avhengighet mellom byen og dens omland. Byutvikling er å ta vare på fortiden og dagen i dag med det perspektiv at det som skjer i dag har konsekvenser for årtier fremover.
Byen er et kraftsentrum for utvikling og verdiskaping i næringsliv og arbeidsliv. Politiske avgjørelser må ha det perspektivet at de bidrar til grunnlaget for en stabil utvikling av byen og distriktet omkring.
Kommunens oppgave er å legge forholdene til rette for at denne utviklingen kan skje og gjøre byen attraktiv både når det gjelder næringsarealer, transport, kvalifisert arbeidskraft, bomiljø, kultur og friluftsliv. KrF vil legge til rette for et variert botilbud som tar hensyn til ulike behov hos byens innbyggere. Ved fortetting og nybygging skal det legges vekt på kvalitet, slik at det bygges gode boliger i gode bomiljøer. Bygnings- og landskapsarkitektur må i større grad enn før ta hensyn til Stavangers særpreg og egenart som småby, og "Trehusbyen Stavanger" må fortsatt vernes.
Med knappe arealer er det en utfordring å få gode boliger til en økende befolkning. KrF vil fremover legge større vekt på at utbygging (også for næringslivsformål) ikke kommer i konflikt med langsiktige mål for byens kvaliteter.
6.1 Arealer
Kristelig Folkeparti vil i denne perioden spesielt arbeide for:
A. å finne løsninger på Stavangers arealknapphet ved samarbeid over kommunegrensene
B. at store sammenhengende jordbruksområder gis et varig vern mot nedbygging og at "langsiktig grense mot landbruk" respekteres i samsvar med Fylkesdelplan for Langsiktig Byutvikling på Nord-Jæren.
C. økt utnytting av arealer som er regulert til næringsarealer når rammebetingelsene ligger til rette for dette
D. bevaring av friarealer, også randsonene til slike arealer, slik at byens totale friarealer kan opprettholdes og helst økes
6.2 Boliger
Kristelig Folkeparti vil i denne perioden spesielt arbeide for:
A. flere boliger til vanskeligstilte grupper
B. flere boligtyper for å møte markedet (eneboliger, rekkehus og blokkleiligheter), også mindre arealeffektive boligtyper der dette kan innpasses.
C. bruk av arkitektkonkurranser som virkemiddel for å fremme gode bomiljø, lekeplasser, friområder og idrettsplasser nær boområdene, og for å se større områder i sammenheng
D. en mer restriktiv holdning til tettere utbygging i sentrale bydeler, slik at strøkenes egenart beholdes
E. omregulering av eldre, velbevarte boligstrøk til spesialområde bevaring
6.3 Næringsvirksomhet
Kristelig Folkeparti vil i denne perioden spesielt arbeide for:
A. å bidra til å etablere og videreutvikle virksomheter som kan skape varige og selvstendige bedrifter med økonomisk og ressursmessig grunnlag i distriktet
B. at næringsaktivitet som kommunen er satt til å forvalte, sikres en varig avkastning som blir benyttet slik at det skaper grunnlag for vekst og nyetablering
C. at kommunen aktivt medvirker til å markedsføre Stavanger som turist-, konferanse-, mesterskaps- og messeby
D. at vårt område styrkes som knutepunkt for nasjonal og internasjonal handel, herunder å legge til rette nødvendig infrastruktur
E. å styrke kontakten med Nordsjølandene og med de baltiske landene med tanke på nye markeder, produkter og kulturelt samarbeid
F. sikre gode vilkår for små og mellomstore bedrifter
6.4 Ullandhaug
Kristelig Folkeparti vil i denne perioden spesielt arbeide for:
A. å fullføre utviklingen til et universitet som senter for utdanning, forskning samt kompetanse- og teknologiutvikling i nært samarbeid med næringslivet med moderne teknologi som virkemiddel
B. at lokal kompetanse innen humanistiske og estetiske fag videreutvikles
C. at flere studenter blir værende i Stavanger etter endt utdannelse
D. utbygging av "campus" og å tilrettelegge for et mer aktivt studentmiljø i universitetsområdet på ettermiddag og kveldstid
6.5 Internasjonal oljeby
Kristelig Folkeparti vil i denne perioden spesielt arbeide for:
A. at Stavanger opprettholder sin posisjon som internasjonal energiby og hovedbase for olje- og gassutvikling på norsk kontinentalsokkel
B. at kommunen tar ansvar for de forpliktelser og utfordringer som følger av dette og at dette følges opp på regionnivå og i samarbeid med berørte kommuner
C. at det utvikles ny virksomhet med grunnlag i den kompetansen og de ressursene som er bygd opp innenfor oljesektoren
Kap. 7 Politisk og administrativ styring av byen
Stortinget bestemmer de økonomiske rammene og gir lover, forskrifter og regler som kommunene skal styre etter. Store deler av politikken er med det allerede fastlagt fra Stortingets side. Handlingsrommet blir dermed meget trangt for lokalpolitiske prioriteringer.
Den lokalpolitiske utfordringen blir å få et bredest mulig tjenestetilbud ut fra de tilgjengelige ressursene. I tillegg skal en velge ut de oppgaver som staten ikke har pålagt oss, men som vi ønsker å utføre.
Kommunene utfører sine oppgaver etter lovgiving og vedtak i Stortinget. Dette gjelder i første rekke innenfor områdene helse og sosial, skole og undervisning. Stortinget har fastlagt minstestandarder på lovpålagte tjenester. Staten påvirker inntektene til kommunene slik at det er små muligheter for den enkelte kommune til å gi særytelser utover det som fastsettes. Stavanger Kristelig Folkeparti vil arbeide for at staten setter kommunene i stand til å gjennomføre de løfter og pålegg som er gitt.
Stavanger kommune står overfor store utfordringer for å få en best mulig utnytting av skattekronene. Kommunen har ca. 7000 ansatte. Kristelig Folkeparti vil arbeide for nye organisasjonsformer som gjør det lettere å kontrollere at bruken av pengene gir så gode ytelser som mulig til byens innbyggere.
Det bør utvikles hensiktsmessige former for konkurranse om å utføre tjenester på den beste måten for innbyggerne. Konkurranseutsetting med bruk at bestiller/utførermodellen må vurderes og anvendes hvis hensiktsmessig. Dette forutsetter i så fall oppbygging av en god bestillerkompetanse i kommunen. Næringsvirksomhet eller lignende oppgaver i kommunal regi bør alternativt vurderes skilt ut i egne datterselskaper. Slike endringer vil også gi mest interessante oppgaver til kommunens ansatte.
Stavanger kommune har gjennomgått flere faser i sin utvikling. Byen står nå overfor store utfordringer når oljesektoren og øvrige deler av næringslivet er i forandring. Byen forvalter store verdier bl.a. i energisektoren, og har også betydelige verdier i kommunal eiendomsmasse. Disse verdiene kan danne basis for konstruktiv videreutvikling av byen. Dette krever at forvaltningen av byens verdier må styrkes.
Funksjonsfordelingen mellom den kommunale administrasjonen og de politiske organene bør klargjøres bedre. I styring av kommunale bedrifter og kommunal eller interkommunal næringsvirksomhet bør det skilles mellom politiske mål og gjennomføring av tiltak. Det bør unngås at folkevalgte kommer i uheldige dobbeltroller med sammenblanding av forretningsdrift, overordnet politisk styring og folkevalgt kontroll.
Lokaldemokratiet er utsatt for press fra ulike retninger. Siktemålet må være å styrke lokaldemokratiet. De eldre i Stavanger er en viktig ressursgruppe med bred erfaring og stor innsikt. Denne kompetansen må nyttiggjøres i styringen av samfunnet. Vi vil arbeide for lokal styring av viktige ressurser, som for eksempel innenfor energisektoren, og utnytte disse ut fra politiske mål. KrF vil arbeid for at de offentlige ressursene brukes best mulig.
Bydelsutvalgene og bydelene styrkes ved å fortsatt gi muligheter og ansvar for utvikling i nærmiljøet. Det bør kontinuerlig arbeides for å styrke bystyret som politikkens sentrum, der politikken utformes i offentlighet.
