
Fredag 5. desember 1997
Kulturpolitisk talsmann Ola T. Lånke (KrF):
TILSLUTNING TIL SENTRUMSREGJERINGENS KULTURBUDSJETT
-Sentrumsregjeringen har fått tilslutning til det aller meste av sine kulturpolitiske prioriteringer. Av en budsjettramme på 3,2 milliarder, har man flyttet på 18 millioner. Det er tross alt bare promiller av helheten. Det sier stortingsrepresentant Ola T. Lånke i forbindelse med at familie-, kultur- og administrasjonskomiteen fredag avga innstilling til statsbudsjettet for 1998. Lånke er Kristelig Folkepartis kulturpolitiske talsmann på Stortinget.
-Jeg registrerer at mens Arbeiderpartiet tidligere i høst beskyldte sentrumspartiene for å "rasere" norsk økonomi ved å foreslå å øke kulturbudsjettet med 45 millioner i forhold til Jagland-regjeringens budsjett, bruker de nå rundhåndet av de samme pengene og sprer dem utover hele landet, sier Ola T. Lånke. Han legger til at når Arbeiderpartiet og Høyre sier de har fått til en "distriktsprofil" på kulturbudsjettet, er dette mer retorikk enn realiteter, for en betydelig del av dette går til storbyene.
-Distriktsprofilen i kulturbudsjettet har regjeringen ved kulturminister Anne Enger Lahnstein ivaretatt ved å satse blant annet på økt støtte til lokale kulturbygg, til blant annet kulturbåten Innvik, til Stiklestad-spelet og andre lokale tiltak som Jagland-regjeringen ikke prioriterte. Jeg synes det er positivt dersom Høyre og Arbeiderpartiet er blitt mer opptatt av kulturlivet i distriktene, og håper dette vil vare ved, sier Ola T. Lånke.
Ola T. Lånke sier han synes det er beklagelig at komitéflertallet har kuttet i alt 12 millioner i bevilgningene til markering av tusenårsskiftet. -Dette svekker mulighetene for å gjøre markeringen av tusenårsskiftet til den verdimarkeringen dette kunne blitt, med en unik anledning til å samle store deler av myndighetenes kulturpolitiske og verdifokuserte satsing, sier han.
Å kutte i bevilgningene til garantilønninger til kunstnere og til kunstnerstipend, karakteriserer han som "kulturpolitisk korttenkt". -I sentrumsregjeringens budsjettopplegg var det lagt opp til en ekstra satsing på yngre kunstnere, både ved at antallet stipend ble økt, og ved at man opprettet flere hospitantstillinger ved kulturinstitusjoner, sier han.
