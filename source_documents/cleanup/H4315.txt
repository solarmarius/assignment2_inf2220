
lørdag 25. september 1999 18:09:52
Venstres landsstyre:
- Ja til salg av Kredittkassen
Venstres landsstyre mener at Regjeringen bør åpne for salg av Kredittkassen til MeritaNordbanken dersom Kredittkassens styre samt styret i Bankinvesteringsfondet går inn for dette. Den videre politiske behandling bør hensettes til den eventuelt påfølgende konsesjonsbehandling, der både Kredittilsynet og Konkurransetilsynet vil inngå.
- Det er viktig å skille skarpt mellom statens forretningsmessige disposisjoner og de politiske vurderinger som må dreie seg om kredittmessige og konkurransemessige forhold.
Venstres landsstyre fremholder at det statlige eierskapet til Kredittkassen og DNB ikke i seg selv må bli en sperre for forretningsmessige tilpasninger bankene selv ser det som nødvendig å foreta. Venstre ser det som positivt at det nå avtegner seg muligheter for en nordisk løsning.
- Regjeringen må ta initiativ overfor Stortinget for å få fjernet begrensninger som stenger for at statens eierandel i DNB og Kredittkassa også kan falle under 1/3. Venstre har i flere år tatt til orde for at staten bør redusere sitt eierengasjement i de tidligere private bankene.
Venstres landsstyre vil også motsette seg forslag om en sammenslåing av de to største norske bankene DNB og Kredittkassen, som lett kan bli en konsekvens av et statlig nei til nedsalg. Venstre tror ikke at en slik samling vil tilfredsstille hensyn til konkurranse og et nødvendig mangfold i de norske finansmiljøene. I tillegg synes det klart at en slik løsning vil medføre avvikling av svært mange bankfilialer og arbeidsplasser over hele landet.
