
28.02.2002
Bjarne Håkon Hanssen, Ap
- Vil pålegge Bondevik å øke pasientbehandlingen
Det blir verken kortere ventelister eller færre korridorpasienter om Regjeringen Bondevik får det som den vil. Regjeringen har ikke ambisjoner om å øke pasientbehandlingen ved sykehusene i år. Det betyr at det blir 14.000 færre innleggelser enn det Arbeiderparti-regjeringen la opp til, og som Stortinget sluttet seg til. Aps sosialpolitiske talsmann, Bjarne Håkon Hanssen, er opprørt. - Jeg vil nå ta saken opp med de øvrige opposisjonspartiene for å pålegge Regjeringen å følge opp Stortingets vedtak, sier Hanssen.
- Det er veldig beklagelig at en regjering senker ambisjonsnivået nettopp i det året en stor helsereform blir gjennomført. Hele formålet med at staten overtok sykehusene var jo å få slutt på lange ventelister og korridorpasienter. Derfor er det viktig å holde oppe trykket om flere behandlinger, understreker Hanssen. Det er også første gang på svært lang tid at en regjering ikke har ambisjoner om å økning i forhold til året før.
Regjeringen Stoltenberg la i sitt budsjett opp til at pasientbehandlingen skulle øke med 1 - 2 prosent i år i forhold til i fjor. Dette sluttet Bondevik-regjeringen seg til da den overtok. I Stortinget syntes man at ambisjonsnivået lå noe lavt, men det ble understreket at denne økningen var et krav. Men i et styringsbrev som Regjeringen sendte ut til de fem nydannede helseforetakene den 4. januar i år, heter det at det skal behandles like mange pasienter som i 2001.
- Dermed blir det for første gang på mange år bråstopp i forhold til ambisjoner om økning. Og det er ingen ubetydelig reduksjon det er snakk om. Årlig foretas det om lag 700.000 innleggelser ved norske sykehus. Forskjellen mellom en vekst på 0 og 2 prosent, er 14.000 innleggelser. Og enda mer dramatisk er det for poliklinisk behandling. Det foretas årlig nesten fire millioner behandlinger, og forskjellen her blir 80.000 færre polikliniske behandlinger, påpeker Hanssen.
- Jeg vil nå ta kontakt med SV, Senterpartiet og Fremskrittspartiet som sammen med oss er mest opptatt av å få til denne økningen. Jeg ønsker at vi sammen skal legge fram et Dokument 8 forslag som pålegger Regjeringen å følge opp Stortingets vedtak, sier Bjarne Håkon Hanssen.
