
Pressemelding Dato: 21. juli 1992
KrF's leder, Kjell Magne Bondevik:
Regjeringen må nå følge opp pensjonistløftet i budsjettet
Det må bli slutt på diskrimineringen av pensjonist-ektepar.
- Regjeringen må i statsbudsjettet for neste år legge fram forslag til hvordan den urettferdige diskriminering av pensjonist-ektepar i forhold til samboende pensjonister kan opphøre. Et flertall på Stortinget har pålagt regjeringen dette, og det vil også være i samsvar med uttalelse fra statsministeren selv. Forslaget til statsbudsjett for neste år vil være den naturlige anledning, og når regjeringen nå går inn i sluttfasen av arbeidet med dette budsjettet, vil jeg derfor understreke denne saken.
Det var Kristelig Folkepartis leder, Kjell Magne Bondevik, som sa dette på en pressekonferanse i Oslo tirsdag der partiet særlig tok opp eldrepolitiske spørsmål.
Det oppleves grovt urettferdig når par som er gift får en alderspensjon på ca. 20.000 kroner mindre enn par som er samboende. Det er selvsagt ingen saklig grunn til en slik forskjellsbehandling. Bakgrunnen for dagens regelverk er selvsagt at man antar at par, som deler bolig, husholdsningsutgifter etc., har mindre enn det dobbelte av utgiftene til en enslig pensjonist. Derfor har pensjonistektepar tilsammen 1.1/2 grunnbeløp i folketrygden, samt en del andre reduksjoner i forhold til enslige.
De tilsvarende "fordeler" når det gjelder utgifter, har jo også samboende pensjonistpar. Det oppleves derfor helt urimelig at disse skal ha en langt høyere pensjon. Dette virker undergravende på respekten både for folketrygden og for ekteskapet som samlivsform. Dette er uheldig, og må opphøre.
- Kristelig Folkeparti har fremmet forslag om dette i Stortinget tidligere, men ikke fått flertall. Ved budsjettbehandlingen sist høst ble det enighet om en merknad som også Arbeiderpartiet er med på hvor regjeringen forpliktes til å fremlegge forslag til hvordan forskjellsbehandlingen kan opphøre. Forslaget skal fremlegges i løpet av dette året, med virkning for pensjonistoppgjøret fra og med neste vår. Statsministeren sa selv under valgkampen i fjor høst at dagens ordning er urettferdig. Den kontrollmessig enkleste og beste måten å oppheve forskjellen på, er å øke pensjonen for ektepar til nivå for samboende. På grunn av kostnadene har KrF foreslått at dette foretas over en 5 års periode. Men Kristelig Folkeparti er også åpen for å drøfte andre former for utjevning av forskjellen dersom man kan oppnå hensikten: Nemlig å unngå en diskriminering av ektepar i forhold tilsamboende, sa Bondevik.
