
30. mai 2000
Jens Stoltenberg
St@tsministerbrev
I dette St@tsminister-brevet fra 30. mai 2000 tar Jens Stoltenberg opp spørsmålet om statens eierskap på norsk kontinentalsokkel.
I går behandlet Sentralstyret spørsmålet om statens eierskap på norsk kontinentalsokkel. Sentralstyret stadfestet Landsstyrets vedtak i februar, der vi åpnet for å endre organiseringen av statens eierskap for å trygge fellesskapets verdier på en bedre måte enn i dag. Samtidig besluttet Sentralstyret å konkretisere Landsstyrets vedtak og legge saken fram for endelig behandling på Landsmøtet i november.
Da Landsstyret tok sin beslutning var Arbeiderpartiet i opposisjon. Landstyrets vedtak ga oss grunnlag for å møte de forslag Bondevik-regjeringen lenge hadde varslet. Så kom regjeringsskiftet. Regjeringen besluttet å arbeide videre med saken på grunnlag av Landstyrets vedtak holde timeplanen om å presentere et forslag for Stortinget i juni.
Spørsmålet om statens eierskap på kontinentalsokkelen er en viktig og stor sak. Da er det også viktig at den blir så bredt forankret som mulig, og at så mange som mulig mener at saken er behandlet på en god måte. Derfor var det viktig å lytte til uroen og usikkerheten i ulike deler av partiet. I forrige uke diskuterte partiledelsen de mange henvendelser vi har mottatt fra et flertall av fylkespartiene og vi besluttet å foreslå for Sentralstyret av saken legges fram for Landsmøtet. Det sluttet Sentralstyret seg til.
Jeg er sikker på at det var en riktig beslutning. I valget mellom å få saken fort fram eller få den godt forankret i partiet, valgte Sentralstyret det siste. Det er jeg glad for.
Dette vil ikke innebære noen stor forsinkelse i Stortingets behandling av saken. Selv om saken hadde blitt lagt fram i juni, ville ikke Stortinget ha rukket å behandle den før representantene samles igjen i oktober. Nå vil regjeringen i stedet legge saken fram etter Landsmøtet i november.
Hva så med sakens innhold? Sentralstyret valgte å stadfestet vedtaket i Landsstyret om at vi tilpasser olje- og gasspolitikken nye rammebetingelser for at fellesskapet får mer igjen både fra Statoil og fra statens eierandeler.
Landsstyret har hatt som utgangspunkt at olje- og gassforekomstene er vår felles eiendom. Derfor skal ressursene forvaltes slik at inntektene blir størst mulig slik at de kommer hele folket til gode. I tillegg er det viktig å legge grunnlaget for videreutviklingen av norsk oljeindustri, arbeidsplassene og hele det teknologiske miljøet vi har utviklet gjennom mange år.
Landsstyret har åpnet for å overføre eller selge andeler av statens direkte økonomiske engasjement (SDØE) til Statoil og Hydro. Det vil gi selskapene muligheter til å utvikle seg videre, også når aktiviteten på norsk sokkel etter hvert trappes ned. En bedre organisert og mer aktiv forvaltning av SDØE vil styrke de norske selskapene, samtidig som det vil gi økte verdier til fellesskapet gjennom flere investeringer og økt aktivitet på sokkelen.
Landsstyret har også gått inn for at andre kan få et medeierskap til Statoil. Jeg vil kalle dette utvidet eierskap og bedre risikodeling nå som Statoil må satse i nye områder utenfor Nordsjøen. Men staten skal fortsatt ha full kontroll og eie minst to tredjedeler av selskapet. Gjennom å gå i allianse med andre selskaper kan Statoil utvikle seg som et konkurransedyktig internasjonalt energiselskap, spesielt i det europeiske gassmarkedet. Det vil gi Statoil kompetanse og adgang til nye markeder. Det vil styrke Statoils muligheter til å lykkes internasjonalt, slik at selskapet ikke må bygges ned når virksomheten i Norge har nådd en topp.
Staten er grunneier til alle ressursene. Slik har det vært og slik skal det fortsatt være. Vårt ansvar er å forvalte ressursene slik at de kommer hele folket til gode. Endringer i statens deltakelse kan bare aksepteres dersom dette gir økt verdiskapning til fellesskapet.
Spørsmålet om statens eierskap og Statoils organisering er ingen enkel sak. Arbeiderpartiet bygget opp Statoil og ledet an i utbyggingen i Nordsjøen. Vi har alle med rette et sterkt engasjement for at vi ivaretar disse verdiene på best mulig måte.
Det letteste hadde kanskje vært å la være å mene noe. Men Landsstyret, Sentralstyret og partiledelsen har ment at vi bør være åpne for å videreutvikle både Statoil og våre felles eierandeler slik at vi kan få mer igjen og trygge vår posisjon som en ledende energinasjon også når epoken i Nordsjøen er på hell.
At det er uenighet om en sak, kan ikke forhindre oss fra å ta standpunkt. Sentrumspartiene tok ikke standpunkt mens de satt i regjering. Partiene har heller ikke presentert noen synspunkter i opposisjon. Arbeiderpartiet har gjennom Sentralstyret og Landsstyret tatt et standpunkt. Etter en grundig behandling, skal Landsmøtet fatte et endelig vedtak i november. Selv om det fortsatt vil være ulike syn i denne saken, må Arbeiderpartiet ta ansvar for å fatte en beslutning. Bare på den måten kan vi trygge inntektene til fellesskapet og verdiskapningen i de norske selskapene.
