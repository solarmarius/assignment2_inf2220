
10.2.2005
Søren Fredrik Voie, (Høyre), Arne Lyngstad (KrF) og Trine Skei Grande (Venstre)
- Godt kompromiss om ny universitets- og høgskolelov
I dag har utdanningskomiteen på Stortinget avgitt sin innstilling om ny felles universitets- og høgskolelov. - Regjeringspartiene er godt fornøyd med å ha sikret et bredt flertall for regjeringens lovforslag, samtidig som vi har fått til gode samlende kompromisser på institusjonenes styringsform og på gratisprinsippet, sier Søren Fredrik Voie (H).
En samlet komité stiller seg bak et forslag om at universiteter og høgskoler skal kunne velge mellom to ulike styringsformer. Rektor kan, på samme måte som i Regjeringens proposisjon, ansettes eller velges. Også når det gjelder styreleder gis institusjonene større frihet. - Denne løsningen er helt i tråd med de innspill vi har fått og jeg håper dette kan bidra til å skape ro i universitets- og høgskolesektoren, sier Trine Skei Grande (V). Hun understreker at denne innstillingen sikrer den akademiske friheten og en fortsatt forskningsbasert undervisning.
Regjeringspartiene sikrer sammen med Arbeiderpartiet flertall for et forslag om å styrke gratisprinsippet. Det slås, på samme måte som i Regjeringens proposisjon, fast at det ikke skal kunne kreves skolepenger fra studenter for ordinære utdanninger som fører fram til en grad eller yrkesutdanning.
- Denne tryggheten er det viktig å gi studentene. Vi har og skal ha gratis offentlig høyere utdanning i Norge, sier Arne Lyngstad (KrF).
