
21.11.02
Finn Kristian Marthinsen (KrF)
En historisk dag for en historisk sak
-Justiskomiteen ber Regjeringen utrede alternative forslag til erstatningsordninger som en kompensasjon til de krigsbarn som er påført særlige lidelser, tap og urimeligheter som følge av at de er krigsbarn. Vi har i dag avgitt enstemmig innstilling i saken om forberedelser av et nasjonalt krigsbarnoppgjør. Om det går an å be om unnskyldning på vegne av noen, så ber justiskomiteen krigsbarna om unnskyldning for den urett og den smerte de er påført gjennom livet som følge av at de var krigsbarn., sier saksordfører Finn Kristian Marthinsen fra Kristelig Folkeparti.
-Vi har forstått at intensjonen bak forslaget fra stortingsrepresentant Meltveit Kleppa om oppnevning av en krigsbarnkommisjon, er å ta et moralsk, økonomisk og endelig oppgjør med den urett som mange krigsbarn har opplevd. Men komiteen går et skritt videre for å unngå at oppgjøret skyves unødvendig framover i tid. Derfor hopper vi over kommisjonen og ber Regjeringen direkte om å utrede alternative forslag til erstatningsordninger som en kompensasjon til de krigsbarn som er påført særlige lidelser, tap og urimeligheter som følge av at de er krigsbarn. Forslag skal legges fram for Stortinget så raskt som mulig og fortrinnsvis i løpet av 2003, sier Marthinsen (KrF).
-Vi vet at mange barn med norsk mor og tysk el. østerriksk far - såkalte krigsbarn - uforskyldt har blitt utsatt for ord og handlinger som har preget oppveksten negativt, ja, for noens del også det voksne livet. Justiskomiteen tar sterk avstand fra den urett som er begått mot krigsbarn, sier Marthinsen.
-Vi ber også om at regjeringen involverer krigsbarnas organisasjoner i dette arbeidet, og at forskningen om krigsbarnas oppvekstforhold fortsetter, opplyser Marthinsen.
