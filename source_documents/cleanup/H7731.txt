
2003
Vestfold Høyre
Frihet - Ansvar - Mangfold
Frihet - Ansvar - Mangfold
Høyres nye fylkestingsgruppe ser det som sin viktigste oppgave å samordne og organisere vår region ut fra en helhetlig fylkespolitikk. Vi vil bidra til at Vestfold fremstår som en velorganisert, robust og helhetlig region der det blir enda bedre å bo og enklere å drive næring.
Høyres verdigrunnlag
Høyre bygger sin politikk på det enkelte menneskets valgfrihet og sosiale ansvar, medbestemmelse og eiendomsrett. Vi tror at folk flest, bedre enn politikerne, vet hva som er best for dem selv. Vi vil styrke folks muligheter til selv å ta ansvar for å skape en god og meningsfylt tilværelse. Den private eiendomsretten er en viktig forutsetning for trygghet for den enkelte, noe som igjen bidrar til å opprettholde et stabilt og trygt samfunn.
Høyre vil sette grenser for politikken. Vi vil føre en politikk som flytter beslutningene nærmere innbyggerne. Politikerne og offentlige institusjoner skal ikke løse oppgaver eller ta beslutninger innenfor de områder der enkeltmenneske, familien, det private næringsliv, eller frivillige organisasjoner er bedre egnet enn kommunen, fylkeskommunen eller staten
Fylkeskommunens fremtid
Høyre har som et prinsipielt standpunkt at fylkeskommunen skal nedlegges. Dagens inndeling med tre forvaltningsnivåer (kommune, fylkeskommune og stat) er ineffektiv og byråkratisk. Ved å nedlegge fylkeskommunen og flytte flere oppgaver til kommunene, vil lokaldemokratiet styrkes.
Et stortingsflertall har vedtatt at fylkeskommunene skal bestå, men med noe endrede oppgaver, og en ny rolle som regional utviklingsaktør. Høyre i Vestfold respekterer stortingsvedtaket og vil arbeide konstruktivt innenfor de rammene som er lagt, til beste for innbyggerne og næringslivet i Vestfold.
Fylkeskommunen som regional utviklingsaktør
Vestfold fylkeskommune har en viktig rolle som initiativtaker for å møte utfordringer som går utover kommunegrensene og må vektlegge helhet og brukervennlighet. Høyre vil at fylkeskommunen oppleves som en attraktiv samarbeidspartner, ikke som overkommune. Dette krever en ny og annerledes politikerrolle der evnen til å bygge nettverk, utvikle partnerskap og oppnå regionale mål i samarbeid med andre aktører blir viktigere enn enkeltbeslutninger i fylkestingssalen. Høyres representanter i Vestfold fylkesting i perioden 2003-2007 vil ta ansvar for å utforme en slik ny politikerrolle og utvikle en ny og partnerskapsorientert fylkeskommune.
Høyres fremste folkevalgte i Vestfold skal kjennetegnes ved:
Nyskaper - som fremmer prosesser og tiltak
Samordner - som får spesialiserte enheter til å opptre i fellesskap.
Påvirker - som definerer felles regionale behov overfor staten og andre offentlige aktører
Synlig og utadrettet - som fanger opp impulser og signaler i regionen
Ombud - som representerer innbyggernes interesser, også overfor staten.
Nettverksbygger - som bygger broer og allianser mellom aktører som kan utløse større verdiskapning.
Planlegger - som gjør fylkesplanleggingen til en prosess og sentral arena for regional fellesinnsats og samfunnsdebatt.
Merkevarebygger - som definerer og kommuniserer regionens fortrinn.
Kompetansebygging
Vestfold har flere interessante og fremtidsrettede forskingsmiljøer, både i offentlig og privat regi. I tillegg til Høyskolen, sykehuset i Vestfold (SiV), og mikroteknologiindustrien, har vi et spennende gartnerimiljø og en internasjonal elektronikkindustri. For Høyre i Vestfold er koblingen mellom forskningsmiljøer og bedrifter viktig for utviklingen av næringslivet. Vi vil være pådriver og tilrettelegger for prosesser i en slik utvikling.
Høyre i Vestfold vil:
Satse videre på mikroteknologisenteret i Horten.
Utvikle potensialet i forskningsmiljøet ved sykehuset i Vestfold.
Gjennom samhandling, nettverksbygging og som bestiller av utviklingsprosjekter gjøre Høyskolen til en sentral aktør i innovasjonsarbeidet i næringslivet og offentlig sektor.
Næringsliv
For Høyre i Vestfold er næringspolitikk et viktig satsingsområde. Vi er alle avhengige av verdiskapningen og arbeidsplassene næringslivet i Vestfold frembringer. I et partnerskap med næringslivets organisasjoner, kommunene og andre relevante partnere vil Høyres fylkestingspolitikere være pådrivere for stadig bedre rammebetingelser for næringslivet. Vårt motto er "Det skal være enkelt å drive næring i Vestfold."
Høyre i Vestfold vil:
Påvirke sentrale myndigheter for å få mer internasjonalt konkurransedyktige rammebetingelser for industrien.
Skape en effektiv offentlig sektor med kortere saksbehandlingstid og mer effektiv tjenesteproduksjon.
Bedre tilrettelegging av arealer.
Øke satsingen på kompetanse og FOU.
Bedre infrastruktur.
Konkurranseutsette offentlige tjeneste, brukerne skal ha mer igjen for pengene.
Landbruk
Vestfold har høyproduktive landbruksområder, mange dyktige bønder og gode kompetansemiljøer. Som næringsdrivende er bøndene viktige bidragsytere til produksjonen av felles goder og gjør en viktig jobb med å ta vare på fylkets kulturlandskap. Landbruket og næringsmiddelindustrien en viktig del av Vestfolds næringsliv og sammen med landbrukets organisasjoner vil Høyre delta i prosessene som skal gi næringen nye bein å stå på, utvikle nye nisjer og skaffe landbruket bedre rammevilkår.
Høyre i Vestfold vil:
Knytte strategisk plan for landbruk og bygdeutvikling (SPLB) tettere opp mot Strategisk Næringsplan i Vestfold (SNP) og den enkelte kommune.
Ta vare på og bidra til videreutvikling av gartnerinæringen og landets viktigste gartnerskole - Gjennestad.
Videreutvikle økologisk landbruk i Vestfold.
Arealdisponering
Høyre i Vestfold har som mål at Vestfold fremstår som en velorganisert, robust og attraktiv region. Vestfold er landets minste fylke i areal og regionen er ladet for vekst. Vestfold har knappe og verdifulle arealer som vi er forpliktet til å forvalte best mulig.
Høyre i Vestfold vil:
I samarbeid med kommunene forvalte en moderat befolkningsvekst og sikre å ta vare på naturkvalitetene i Vestfold
Samordne arealbruken på tvers av kommunegrensene
Påvirkning
For å bedre rammevilkårene for Vestfold må kommune-, fylkes- og stortingspolitikere sammen med berørte organisasjoner ha et felles budskap og velorganiserte aktiviteter opp mot sentrale myndigheter. På dette området har Vestfold et betydelig forbedringspotensial, og Høyre vil arbeide for å sikre et felles trykk ved å samordne, målrette og intensivere denne virksomheten.
Høyre i Vestfold vil arbeide for:
Internasjonalt konkurransedyktige rammebetingelser for industrien.
Økte bevilgninger til E18, og veipakke - Tønsberg for å redusere bompengeandelene .
Økt statlig finansiering for videre utbygging av Vestfoldbanen.
En mer rettferdig kommuneøkonomi.
Støtte til utvikling av alternativ energi for eksempel spillvarmeprosjektet på Slagentangen.
Økte bevilgninger til sykehusutbygging
Lokalisering av viktige statelige etater til Vestfold.
Utvikling av Høyskolen i Vestfold.
Helse
Hovedansvaret for helsetilbudet til befolkningen er overtatt av staten, men det er fortsatt et politisk ansvar å sikre fylkets innbyggere det helsetilbudet de har krav på.
Høyre i Vestfold vil:
Gjennom samarbeid med Helseregion Sør være en aktiv pådriver og et ombud for å sikre et tilfredstillende helsetilbud til innbyggerne i Vestfold, og påse at også det forebyggende helsearbeidet vektlegges.
Arbeide for at staten eller kommunene overtar ansvaret for tannhelsetjenesten. Etter at øvrige helsetjenester har blitt flyttet fra fylkeskommunen til staten, er det ikke lenger naturlig at fylkeskommunen skal ha ansvaret for tannhelsetjenesten.
Internasjonalt samarbeid
Vestfold har lange tradisjoner med et internasjonalt næringsliv og en internasjonal orientering mot Europa og resten av verden. Også i fremtiden, hvor vi ser at de ulike lands politikk og økonomi stadig blir knyttet tettere sammen, er det viktig at Vestfold opprettholder tette bånd til andre land og internasjonale fora.
Høyre i Vestfold vil:
Bidra til å styrke den internasjonale satsningen gjennom samarbeid med andre fylker og markedsføring av Vestfold internasjonalt.
Påvirke beslutningsprosesser og internasjonale rammebetingelser for næringslivet i Vestfold, blant annet ved å arbeide for et fullt norsk medlemskap i EU.
Fylkeskommunens primæroppgaver
Videregående skole
Høyre vil ha et skolesystem der hver enkelt skole tilrettelegger sitt eget undervisningstilbud og hvor skolens ledelse, lærere og elever deltar mer aktivt. Skoler med større ansvar for egne undervisningsmetoder gir bedre resultater og større trivsel for både elever og lærere.
Vestfold Fylkeskommune må gå fra detaljregulering til målstyring av skolene - vi skal ikke fortelle skolene hvordan de skal gjøre jobben, men hvilke mål de skal nå. Høyre i Vestfold vil fristille skolene mest mulig, og gi større myndighet og klarere ansvar til skolens ledelse.
Høyre i Vestfold vil:
Arbeide for en skole som ivaretar elevens og samfunnets behov.
Videreføre fritt skolevalg og bidra til at pengene følger eleven.
Styrke de praktiske fagene.
At sidemål skal være valgfritt.
Måle kvaliteten i skolene og ha åpenhet om resultatene.
Innføre brukerundersøkelser blant elevene.
Sikre elevene et trygt og helsefremmende arbeidsmiljø, der tilgjengelighet for alle og inkludering er bærende prinsipper.
At videregående skole og næringsliv inngår samarbeid og at skolen utdanner det næringslivet etterspør.
Vurdere om det er hensiktsmessig å gjøre skolene til egne foretak.
Satsningen på nye skolebygg i Larvik, Tønsberg, Horten og Holmestrand må skje i nært samarbeid med kommunene og gi et viktig bidrag til byutvikling.
Samferdsel
Vestfold er et av landets mest trafikkbelastede fylker. Fylket har et sterkt og utadrettet næringsliv, og befolkningsveksten er blant de største i landet. Dette betyr at trafikkveksten vil fortsette i mange år. Utviklingen av et godt samferdselsnett er en forutsetning for å sikre og utvikle et konkurransedyktig næringsliv og velfungerende samfunn.
Høyre i Vestfold vil:
Bidra til økt statlig finansiering i utbygging av veisystemene i byene
Fullføre 4-felts E-18 gjennom hele fylket og samarbeide med andre fylker for en raskere utbygging av E-18 gjennom Drammen og inn til Oslo.
Arbeide for å øke kapasiteten på Vestfoldbanen ved bedre teknologi og flere dobbeltspor. Se Vestfoldbanens utbygging i sammenheng med kapasitetsøkning på hele strekningen inn til Oslo Sentralstasjon
Arbeide for økt sikkerhet for gående og syklende.
Utvikle regionhavnen i Larvik og samarbeide om helhetlig utbygging av havnene i søndre Vestfold og i Telemark.
Sikre lokalt eierskap i Sandefjord Lufthavn.
Kultur
Vestfold er en region med et rikholdig og spennende kulturliv som vi må ta vare på og videreutvikle. Høyre i Vestfold vil opprettholde et helhetlig kulturtilbud i samarbeid med kommunene og de profesjonelle og frivillige kulturmiljøene. Fylkeskommunen må koble kultur og næringsliv. Kunst og kultur vil kunne spille en betydelig rolle for moderne næringsutvikling i fremtiden.
Høyre i Vestfold vil:
Dokumentere og fortelle Vestfolds særegne historie i samarbeid med kommunene.
Skape næringsutvikling med basis i kultur.
Støtte idrett og frivillig kulturaktivitet.
Videreutvikle fylkeskommunale institusjoner som fylkesbiblioteket, fylkesmuseene, fylkesarkivet, Midgard, Haugar, osv.
Vise større interesse for Teater Ibsen.
Ta vare på og markedsføre fylkets arkeologi.
Videreføre engasjementet i Vestfold
