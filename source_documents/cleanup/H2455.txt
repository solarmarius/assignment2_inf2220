
Torsdag 10. mars 1994
KrFK-leder Aud-Inger Aure:
JA TIL "KVINNETILLEGG" VED LØNNSOPPGJØRET
-En generell oppjustering av lønnsnivået i de tradisjonelle kvinneyrkene vil kunne bli et viktig skritt på veien mot lik lønn for likt arbeid. Derfor synes jeg det er et interessant utspill lederne for fire slike fagorganisasjoner kommer med, og jeg støtter det. Det sier lederen for Kristelig Folkepartis Kvinner, Aud-Inger Aure.
-Det er alltid med et visst ubehag man går inn for at den ene eller andre gruppen skal ha fordeler i likhetens navn. Men når det etter 16 år med likestillingslov fremdeles er slik at kvinnenes arbeidsmarked er et lavtlønnsmarked, sier det seg selv at det må skarpere lut til. Ordninger med kjønnskvotering og annonsetekster om at "kvinner oppfordres til å søke" har bare ført oss små skritt nærmere målet. En generell oppjustering av lønnsnivået i de tradisjonelle kvinneyrkene kan være én måte å komme problemet til livs på, tror Aud-Inger Aure.
-Det var et viktig signal LO-kongressen ga med sitt vedtak å arbeide for å utjevne lønnsforskjellene mellom kvinner og menn. Men jeg synes det er litt defensivt når man overlater til det enkelte forbund å gjøre noe konkret med dette. Det er nokså avslørende når lederne for to klassiske "gutteforbund" dagen etter kvinnedagen slår fast at noen særbehandling av kvinnenes lønnsnivå vil de ikke vite noe av, sier Aud-Inger Aure.
Hun understreker at slik hun har forstått utspillet fra lederne i sykepleierforbundet, hjelpepleierforbundet, lærerlaget og fellesorganisasjonen, er det ikke snakk om å kreve lønnsstopp for såkalte mannsyrker, men litt mer moderasjon, slik at kvinneyrkene kan ta igjen noe av det de er blitt sakkende akterut.
-Den mannlige fagforeningsleder som ikke kan innse at dette er et rimelig krav, bør vokte seg vel for å bruke ord som "solidaritet" for fremtiden, sier Aud-Inger Aure.
