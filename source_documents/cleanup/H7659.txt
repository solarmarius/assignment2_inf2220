
4.9.2003
FrP
Nå må Arbeidstilsynet våkne!
Dette viser at tilsyn med skoleelevers arbeidsforhold ikke fungerer og dette viser at tilsynsmyndigheten ikke bryr seg med lov- og forskriftsbrudd som rammer barn - sier Arne Sortevik, skolepolitisk talsmann for FrP og fraksjonsleder i Stortingets Kirke-, utdannings- og forskningskomiteen.
Han reagerer sterkt på opplysningene fra Arbeidstilsynet om at mer enn 360 skoler i Hordaland, Sunnfjord og Sogn mangler godkjenning etter forskrift for miljørettet helsevern i barnehager og skoler. - Jeg antar at situasjonen er slik også i resten av landet - sier Arne Sortevik.
- Arbeidstilsynets hovedoppgave har hittil vært å føre tilsyn med arbeidsforholdene for voksne. Men det jobber jo mange voksne i skolen og dårlige arbeidsforhold for barn kan umulig være tilfredsstillende arbeidsforhold for voksne - sier stortingsrepresentant Arne Sortevik. - Derfor er det uforståelig og uakseptabelt at Arbeidstilsynet passivt registrerer forskriftsbrudd i skolen -
- Heldigvis har Regjering og Storting nylig sluttet seg til FrPs løsning; nemlig at Arbeidstilsynet skal ha et SAMLET ansvar for arbeidsmiljø for ALLE som jobber innenfor utdanning; elever, studenter og ansatte. Det gir en viktig avklaring av ansvarsforholdet - sier stortingsrepresentant Arne Sortevik.
- Men nå er det viktig at alle som er tilknyttet skolen - særlig elever og foreldre - kan føle tillit til Arbeidstilsynet - sier FrPs skolepolitiske talsmann Arne Sortevik. - Jeg forventer nå en offensiv holdning fra Arbeidstilsynet over hele landet. Jeg forventer at Arbeidstilsynet nå tar for seg alle skoler og gir skoleiere - som i det alt vesentlige er kommuner og fylkeskommuner klare beskjed; følg forskriftene. Brudd på forskrifter må medføre klare pålegg om hurtige tiltak. Følges ikke påleggene forventer jeg på vegne av foreldrene at Arbeidstilsynet bruker dagbøter eller foretar stengning av skoler - sier stortingsrepresentant Arne Sortevik fra FrP, som ikke ser noen grunn til at norske skolebarn skal finne seg i dårligere arbeidsvilkår enn voksne arbeidstakere.
