
DATo : 13.08.99
FRa :Informasjonssjef Finn Egil Holm
notat
Til :Fremskrittspartiets s stortingsgruppe og fylkeslag
sak :Vedtak i FrPs sentralstyre
kopi til :
Til orientering oversendes vedtak fattet i sentralstyrets møte fredag 13.august 1999:
Fremskrittspartiets sentralstyre har, blant annet etter anmodning fra flere, drøftet mediadebatten omkring profileringen av partiets innvandringspolitikk tidligere i sommer.
Sentralstyret vil slå fast at det ikke er fremkommet noen uenighet om partiets innvandrings-, asyl- og flyktningpolitikk, men at partiets medlemmer, tillitsvalgte og folkevalgte har ulik måte å profilere denne. Ulik vektlegging og ulik form for å uttale seg, og eventuell bruk av spissformuleringer for å få frem partienes politikk, er det i alle saker og i alle partier.
Sentralstyret vil understreke at alle partiets representanter, spesielt i den følelsesladede og verdiladede innvandringspolitiske debatt, må bestrebe seg på å være nøyaktige i sin omgang med fakta og ordvalg. Det må presiseres at det er de andre partiers politikk vi kjemper imot, og ikke befolkningsgrupper.
Sentralstyret anser det for å være en selvfølge at man i alle sammenhenger i valgkampen og i alle sakskomplekser uttaler og oppfører seg slik at det ikke medfører noen problemer for partikolleger. Fysiske handlinger overfor politiske motstandere, slik formannen i Oppegård FrP dessverre kom i skade for å utøve på et møte i Kolbotn, skal ikke forekomme uansett eventuell provoserende opptreden fra demonstranter og motstandere.
Sentralstyret vil også understreke at alle partiets representanter bør bestrebe seg på å ta opp synspunkter på andre partifellers uttalelser og eventuelle oppførsel i interne fora og ikke i media.
Sentralstyret vil dessuten, i lys av medias søkelys på tilhørere på Fremskrittspartiets åpne offentlige møter, understreke at ytterliggående politiske motstandere ,som for eksempel de ekskluderte tidligere medlemmer som Erik Gjems Onstad og Bjarne Dahl samt ekstremister som Bastian Heide og Jack Erik Kjuus, ikke må gis anledning til å benytte våre høyttaleranlegg. Sentralstyret anser det for å være viktig at alle partiets tillitsvalgte og folkevalgte distanserer seg fra disse og andre med tilsvarende synspunkter og holdninger.
