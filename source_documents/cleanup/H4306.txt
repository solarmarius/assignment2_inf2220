
tirsdag 17. august 1999 12:59:47
VENSTRES PARLAMENTARISKE LEDER GUNNAR KVASSHEIM:
Venstre åpner for flere universiteter
Venstre åpner for at det kan bli flere universiteter i Norge. Dette vil være et viktig skritt på veien for å få til et nyskapende Norge som sikrer den verdiskapingen vi trenger i framtiden. For Venstre er det viktig å stimulere flere akademiske miljøer som kan skape den kompetanse som er nødvendig for mange av de nye, kunnskapsbaserte arbeidsplassene Norge trenger etter oljealderen.
En utvikling mot flere universiteter bør naturlig skje ved at høyskoler konkurrerer om å få kvalifisere seg til å få universitetsstatus.
-De fleste høyskolene bør forbli høyskoler, men for noen få høyskoler bør det være mulig å utvikle seg i retning av de krav og kvaliteter som må oppfylles for å få universitetsstatus, sa Kvassheim.
Kvassheim viste også til at det i våre naboland Sverige og Finland har kommet flere nye universitet i de siste årene, mens universitetsstrukturen i Norge har ligget fast siden Universitet i Tromsø ble åpnet i 1972.
