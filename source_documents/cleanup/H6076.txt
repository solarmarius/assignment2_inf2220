
Oslo, 8. juli 2002
Per-Kristian Foss
Nye og enklere tollregler
Finansdepartementet ønsker en kraftig forenkling av regelverket for toll- og avgiftsfri innførsel av reisegods. En rekke særordninger og kvoter skal bort.
Kjøttkvoten foreslås hevet fra 3 til 10 kilo, og de generelle verdigrensene økes med 1 000 kroner. De nye reglene skal etter planen tre i kraft fra 1. januar 2003.
Departementet ønsker at bildeler, sykler, frysere og kjøleskap skal kunne tas med på like vilkår som andre varer, og kun reguleres av den generelle verdigrensen. Denne grensen er i dag 2 000 kroner for reiser under 24 timer og 5 000 kroner for reiser over 24 timer. Disse grensene har ikke vært justert siden midt på 90-tallet. Nå vil departementet heve disse til hhv. 3 000 og 6 000 kroner. Samtidig foreslås det at tollbestemmelsene skal være like i hele landet. Slik er det ikke i dag.
- Folk som tar med mer enn en kilo sjokolade eller noen kilo kjøtt skal ikke framstå som lovbrytere. Tolletaten skal ikke bruke ressurser på å saumfare folks handleposer, men heller bruke ressursene på å stoppe smuglere av blant annet narkotika, alkohol og tobakk. Innenfor en gitt verdigrense må de reisende selv kunne bestemme hvilke varer som skal tas med. Videre fjerner vi en rekke pussige særordninger og bestemmelser. Det er mange gode grunner for å endre og forenkle reisegodsreglene, understreker finansminster Per-Kristian Foss.
Det blir fortsatt en forutsetning at varene som tas med er til eget bruk. Innførsel for videresalg har vært og vil være ulovlig.
Til tross for generelle verdigrenser er det i dag likevel ulovlig å ta med en rekke varer innenfor verdibegrensningen, uten å betale moms. Det gjelder for eksempel frysere, kjøleskap, sykler, deler til kjøretøyer og bildekk. Ved å fjerne denne særregelen får folk større valgfrihet mht hvilke varer som kan tas med innenfor kvoten. Det blir også lettere å forklare turister og andre reisende hvordan de norske reglene er når særordningene forsvinner.
Nå ønsker Finansdepartementet å fjerne de fleste kvotene, og kun beholde kvoter på kjøtt, alkohol og tobakk. Tobakk og alkohol forblir uendret, mens kvotene på alle de andre varene forsvinner, og reguleres kun av verdibegrensningen. I dag er det for eksempel ulovlig å ta med mer enn 1 kilo "smågodt" og sjokolade fra ferieturen, eller mer enn 5 kilo sukker.
Videre gjelder det særskilte kvoter for innførsel av en rekke jordbruksvarer, som meieriprodukter, korn og melvarer, frukt, bær, grønnsaker, blomsterløk/-knoller, avskårne roser, nelliker, gerbera og brudeslør. Disse spesielle kvotene ønskes også fjernet.
