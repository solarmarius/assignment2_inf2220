
2. juni 2002:
Resolusjoner vedtatt på landsmøtet i Senterkvinnene
Mer makt til kommunestyret
Senterkvinnene mener at det kommunale sjølstyret må grunnlovsfestes. Skal kommunene komme ut av den bakevjen de er kommet i, må de få større råderett over egne ressurser. De kan for eksempel stå friere i å fastsette det kommunale skattøret. Dermed kan kommunene sjøl bestemme nivået på tjenestene de tilbyr og størrelsen på de kommunale skattene. En slik reform vil være med på å vitalisere det kommunale folkestyret.
Senterkvinnene er sterkt uenig i den nylig framlagte proposisjonen om kommuneøkonomien. Den befester inntrykket av at kommune-Norge er vingeklippet. Stadig tyngre oppgaver fra stat til kommune med mangel på midler er i ferd med på kvele det kommunale tjenestetilbudet.
Mange folkevalgte er i ferd med å gi opp fordi vedtak må fattes stikk i strid med innbyggernes ønsker og behov. Senterkvinnene krever:
makt, styring og midler tilbake til folkevalgte organer
verdsetting av politisk arbeid på lokalt nivå
at det offentlige tjenestetilbudet forblir offentlig
