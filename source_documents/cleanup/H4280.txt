
lørdag 6. mars 1999 15:33:36
Venstres landsstyre med kultursatsing
Venstres landsstyre behandlet i går en innstilling fra partiets kulturutvalg, og vedtok fem konkrete saker som det skal satses på i tiden framover.
Egen lånekasse for kunstinnkjøp
Venstre ønsker å opprette en «Statens Lånekasse for kunstinnkjøp» for unge mellom 25 og 35 år. Lånekassen skal kunne gi lån begrenset oppad til kr. 25.000,- til innkjøp av kunstverk. Hensikten med ordningen er å stimulere kunstmarkedet, og gjøre flere kunstnere i stand til å leve av inntekter fra salg av egen produksjon.
Skolen som kunstarena - innkjøpsordning for kultur i skolen
Venstre ønsker å gi et årlig statlig tilskudd på kr. 100,- pr. elev til hver skole. Dette tilskuddet skal gjøre skolene i stand til å kjøpe inn kulturarrangementer, så som teaterforestillinger, konserter eller forfattermøter. Ordningen er ment å gi den enkelte skole økte finansielle rammer for å kjøpe inn kulturarrangementer, i tillegg til at det er den enkelte skole som selv vil avgjøre hva slags kulturtilbud pengene skal brukes på.
Ny teaterhøgskole med vekt på nynorsk og dialekter
Venstre vil arbeide for at det opprettes en ny teaterhøgskole utenfor Oslo, med hovedvekt på nynorsk og dialekter. Venstre mener at det er for liten kapasitet på teaterutdanningen i Norge i dag, og ønsker å utvikle det potensialet norsk dramatikk har til fornyelse. En scene-kunstutdanning utenfor hovedstaden vil også gi et nytt tyngdepunkt i norsk teater, og skape positive ringvirkninger i distriktene. Landsstyret har ikke tatt stilling til lokaliseringen av en slik høgskole.
Satsing på kultur-turisme
Venstre ønsker å legge grunnlaget for et forpliktende samarbeid mellom de offentlige og private organer for kultur og reiseliv. Kulturopplevelser representerer mye av grunnlaget for turismen i Norge, og Venstre ønsker at kommuner og fylkeskommuner setter i gang arbeid som legger føringer for og gir framdrift i samspillet mellom kultur og turisme.
Bibliotekets rolle i framtiden
Bibliotekene må fungere som møteplass for kunnskap og kulturformidling. Venstre ønsker å vurdere hvordan folkebibliotek og skolebibliotek kan samarbeide i større grad enn i dag, og ser for seg en generell modell der skole-bibliotek og folkebibliotek befinner seg i samme lokale i nærheten av skolen - der dette er praktisk mulig og hensiktsmessig. Biblioteket må også gis ressurser til å stå i forreste rekke når det gjelder IT-kompetanse og IT-utstyr.
