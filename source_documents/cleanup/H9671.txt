
Dato: 14.10.2005
Siv Jensen om statsbudsjettet
- Skammelig helsesatsing
- Forslaget til statsbudsjett er skammelig i forhold til de store utfordringene vi har innenfor helsesektoren. Det sier FrPs parlamentariske leder, Siv Jensen.
- Selv om landet nå er rikere enn noensinne, er regjeringen så smålig at de reduserer den innsatsbaserte finansieringen (ISF-finansieringen) av sykehusene til 40 prosent, foreslår ingen reell økning i den generelle pasientbehandlingen og vil gjøre det dyrere for folk å benytte ordningen med fritt sykehusvalg. Dette budsjettforslaget vil med andre ord føre til økte helsekøer, noe som er skammelig i et rikt land som Norge!
Jensen er heller ikke spesielt fornøyd med at Regjeringen ikke foreslår noen styrking av betydning når det gjelder kriminalitetsbekjempelse: - Det er påfallende at hver gang politiet skal ha fått styrket sine budsjetter, så er det FrP som har måttet "hale og dra " i den nå avtroppende Bondevik-regjeringen, sier hun. Hun mener videre at satsingen på vegutbygging er for svak.
Skattelettelser til alle
Når det gjelder skatteopplegget er Jensen langt mer positiv:
- Forslaget om å øke bunnfradraget og gi lavere toppskatt er fornuftig, det samme er forslaget om å doble fribeløpet i arveavgiften, for å nevne noen av de positive elementene i Regjeringens skatteopplegg.
- Men, forslagene om økt moms på matvarer og mer skatt for sjøfolk, er FrP selvsagt uenig i, sier hun.
- Vi har også med interesse og undring registrert at Regjeringens største satsing også i dette budsjettfremlegget i realiteten kommer på bistandsbudsjettet, hvilket jo er noe underlig når vi i FrP til stadighet får høre at vi ikke har "råd" til å løse mange av de uløste oppgavene vi har i vårt eget land, og budsjettet ellers har en for svak sosial profil, sier Jensen.
- Med de dramatisk økte inntektene til staten er det ingen grunn til at folk flest her i landet ikke skal få dekket sine primære behov som helse og sikkerhet. Dette handler om politisk vilje, avslutter hun.
