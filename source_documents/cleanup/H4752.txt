
12. oktober 2000
Einar Johansen
Avviser Frp-forslag om streikebryteri
Arbeiderpartiets medlemmer i Kommunalkomiteen går kraftig ut mot Frps forslag om å lovregulere streikebryteri. Frp har fremmet et privat lovforslag som nå behandles av kommunalkomiteen. Einar Johansen fra Ap er saksordfører for saken i Stortinget og krever forslaget avvist i en pressemelding 12. oktober 2000.
Arbeiderpartiets medlemmer i Kommunalkomiteen går kraftig ut mot Frps forslag om å lovregulere streikebryteri. Frp har fremmet et privat lovforslag som nå behandles av kommunalkomiteen. Einar Johansen fra Ap er saksordfører for saken i Stortinget og krever forslaget avvist.
For å unngå unødvendige konflikter mellom arbeidstaker og arbeidsgiver og arbeidstakere imellom ønsker Frp en lovbestemmelse som fastslår hva som omfattes av begrepet streikebryteri. Frp ønsker en lovbestemmelse som fastslår prinsipper for i hvilken grad ikke-organiserte kan fortsette å arbeide under en streik.
- Dette viser igjen at Frp vil redusere fagbevegelsens makt, påpeker Johansen. Han fortsetter: det er svært uheldig at Frp forsøker å lovregulere noe som i dag i stor grad avklares mellom partene i arbeidslivet. Frp argumenterer med at en lovfesting vil gjøre rettstilstanden lettere tilgjengelig for den enkelte. Dersom det er kunnskap om rettigheter Frp er bekymret for så hjelper det ikke med flere lover påpeker Johansen, det vil alltid være tolkningsspørsmål likevel.
- Frp har programfestet at alle lover og regler som regulerer arbeidsmarkedet oppheves, med mindre de er nødvendige av medisinske eller sikkerhetsmessige årsaker. Når de nå foreslår lovregulering likevel, for å lovregulere streikebryteri, kan en jo spørre seg hva som er deres skjulte agenda, sier Johansen
- Vi vet at Frp har programfestet at streikeretten skal vurderes for spesielle grupper med en uforholdsmessig maktposisjon, som de kaller det, og at Frp vil modifisere makten for partene i arbeidslivet gjennom å innføre lovregler som beskytter arbeidstakere i bedrifter hvor flertallet ikke ønsker å streike mot å bli pålagt å streike av utenforstående. Frp ønsker altså at selv om arbeidstakerne er organisert og tatt ut i streik, så kan et flertall av arbeidstakernes på den konkrete arbeidsplassen bestemme at de ikke skal streike likevel, sier Johansen.
- Ap vil kjempe imot at Frp bryter inn i fagforeningsfriheten og at Frp systematisk vil modifisere fagforeningsarbeidet og avtaleverket. Den dynamikk som i dag finnes i de vurderingspregede normer som regulerer streikebryteri og arbeidsplikt er utviklet gjennom praksis mellom partene og det er slik Ap ønsker det skal være og i framtiden.
- Frp som er så høyrøstet imot lovregulering ellers, fremmer stadig private lovforslag som dersom de hadde blitt vedtatt ville økt lovsamlingen betraktelig i volum, avslutter Einar Johansen fra Ap.
