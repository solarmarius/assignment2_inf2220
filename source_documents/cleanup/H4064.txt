
Oslo 9/8-00
EU-toget går fra byråkratene
-Jagland og Ja-sida uten respekt for folket
Europabevegelsens og Torbjørn Jaglands press for å komme inn i EU viser en total mangel på respekt for folkeavstemminga. -Vi sa nei til det EU vi ser i dag i 94, dessuten tror jeg folk fra både ja og nei sida er lei av EU og ikke ønsker at hele det offentlige rom skal fylles med EU debatt igjen., sier RVs leder Aslak Sira Myhre i en kommentar
Det er ingenting i norsk økonomi som gjør EU medlemskap nødvendig, sier Sira Myhre. Tvert imot ser vi at Ja-folka i næringslivet holder seg i ro, mens rikdommen vokser uten EU-medlemskap. Norge er til enhver tid i stand til å skaffe seg handelsavtaler med EU som sikrer næringslivets interesser.
Igjen sitter vi med EU-fantastene i byråkratiet og på Stortinget, som vil inn koste hva det koste vil. De ser jobbene sine i Europa forsvinne i det blå dersom utvidelsen østover starter før de får lurt Norge inn. Da må de vente i 10-15 år til før det blir mulig å få seg en stol ved EUs bord. Embedsmannstandens egeninteresse i EU-medlemskap må avvises som det det er, egeninteresse.
Å stå utenfor EU gir Norge en handlefrihet vi ikke kan beholde med medlemskap. Denne handlefriheten må ikke byttes bort mot noen få seter i Europaparlamentet. Dette ser sjølsagt annerledes ut for den som har sjangse til å innta et av disse setene, men for folk i Norge er det viktig å beholde og styrke vårt eget demokrati. Hvor skal en renteaksjon henvende seg om det er den europeiske sentralbank som har satt opp renta?
Norge sa nei til EU i 94, sjøl om øst- europeiske land kom til å søke. Ja-sida burde i det minst ha skamvett til å vente til utvidelsen østover er ferdigstilt før de hevder at alt har forandra seg. Foreløpig har forandringen ikke begynt.
