
3. januar 2001
KrF-leiar Valgerd Svarstad Haugland:
Meir fleksibel overgangsstønad
Overgangsstønaden til einslege forsørgjarar må gjerast meir fleksibel. Det må bli høve til å kombinera overgangsstønad og inntekt ut over perioden på tre år. Det vil gi einslege forsørgjarar betre tid til å områ seg etter at dei har blitt åleine med omsorga. Nokre foreldre treng meir tid for å kunne gå ut i fullt arbeid. Eit meir fleksibelt regelverk vil gi mange ein romslegare kvardag og større sjanse til å bruka meir tid saman med borna medan dei er små. Dette uttalte KrF leiar Valgerd Svarstad Haugland på ein pressekonferanse i Oslo onsdag.
Omlegginga av overgangsstønaden som Ap fekk fleirtal for med støtte frå Høgre og Frp fører til at stønadsperioden frå nyttår er forkorta til tre år. Dersom ein er i utdanning har ein rett til stønad i to år til. Regjeringa reknar med at omlegginga vil føra til at talet på einslege forsørgjarar som får overgangsstønad vil bli redusert med 11 400 i løpet av 2001. Det vil staten "spara" nesten 700 mill. kroner på.
- Det er feil prioritering at staten skal spara 700 mill. kroner på redusert støtte til einslege forsørgjarar. Det skjer ikkje utan at dei som treng støtta mest blir hardt ramma. KrF meiner derfor det er rett å bruka nokre av disse midlane til å gjera regelverket for overgangsstønad meir fleksibelt slik at det blir høve til å kombinera stønad og lønsinntekt, sa Svarstad Haugland.
- Regjeringa har mange gode ord om mangfaldig familiemønster. Dessverre ser vi at det manglar konkrete tiltak for dei familiane som har det vanskelegast. Dersom Ap ønskjer å betra situasjonen for einslege forsørgjarar og borna deira, så er det fleirtal for det på Stortinget. Det krev at Ap er villig til å forlata alliansen dei har inngått med Høgre og Frp om overgangsstønaden. Utfordringa ligg hos regjeringa, sa Svarstad Haugland.
- Det er viktig å understreka at einslege forsørgjarar ikkje er ei einsarta gruppe. For mange er situasjonen likevel kjenneteikna av vanskeleg økonomi og større påkjenningar fordi ein er åleine om ansvaret. Tidsklemma strammar ekstra hardt for mange av disse. Det er viktig at også åleineforsørgjarar kjem ut i arbeid eller utdanning, men tidsplanen Ap har gitt dei for dette passar ikkje like godt for alle. Når situasjonen er mangfaldig er det også viktig med fleksible reglar, sa KrF-leiar Valgerd Svarstad Haugland
