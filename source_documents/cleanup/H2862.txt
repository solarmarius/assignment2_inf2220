
Torsdag 14. november 1996
Randi Gran Tørring (KrFK):
- KIRKEMØTET MÅ FREMME LIKESTILLINGSARBEIDET!
- Kirkemøtet har fått klare advarsler fra Arbeiderpartiets landsmøte om innskrenket handlefrihet dersom ikke likestillingsarbeidet skyter fart i Kirken. Dersom Kirken fortsatt ønsker å ha kontroll med tilsettelsene, må de sørge for å komme Arbeiderpartiet i forkjøpet. Det er leder i Kristelig Folkepartis Kvinner, Randi Gran Tørring som sier dette. Kirkemøtet, som bl.a skulle behandle kvoteringsregler ved valg og oppnevning av styrer, råd og utvalg, går nå mot sin avslutning.
- Kirken må være uavhengig av staten i lærespørsmål, herunder også spørsmålet om kvinnelige prester. Dette er en side av saken jeg, i motsetning til Arbeiderpartiet, ikke ønsker å ha en politisk mening om. Men bortsett fra dette embetetet finnes det en lang rekke andre embeter og verv som ikke kan defineres som lærerelaterte. I forhold til disse har Kirken ingen unnskyldning for ikke å følge likestillingsloven. Selv om den i det minste hittil har hatt dispensasjon fra likestillingsloven, bør Kirken være seg bevisst sitt ansvar for å fremme likeverd mellom kjønnene, sier Gran Tørring.
- At Arbeiderpartiets landsmøte ønsker å gjøre likestillingsloven gjeldende for den Norske Kirke, er i stor grad et uttrykk for misnøye med Kirkens likestillingsarbeide. Hvis Kirken fortsatt ønsker kontroll med tilsettelsene, bør Kirkemøtet ta ansvar under sitt arbeide med kvoteringsreglene, slutter Gran Tørring.
