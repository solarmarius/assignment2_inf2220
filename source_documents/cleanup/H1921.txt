
Onsdag 14. oktober 1992
Kjell Magne Bondevik om situasjonen i Bosnia-Herzegovina:
YTTERLIGERE SANKSJONER MOT SERBIA MÅ VURDERES
-Overgrepene overfor befolkningen i Bosnia-Herzegovina som Serbia står bak, er så groteske at verdenssamfunnet må vurdere de strengeste reaksjoner mot Serbia. Jeg synes det er betryggende at regjeringen vurderer det på samme måte. Slik oppsum-merer Kristelig Folkepartis leder Kjell Magne Bondevik statsråd Bjørn Tore Godals svar i Spørretimen onsdag. Godal svarte på vegne av utenriksministeren på Bonde-viks spørsmål om hva Norge kan bidra med politisk og humanitært i forhold til den store nøden i det krigsherjede Balkan-landet.
Statsråd Bjørn Tore Godal beskrev situasjonen i det tidligere Jugoslavia som det verste i Europa siden annen verdenskrig, og forsikret at regjeringen vurderer daglig hva mer Norge kan gjøre for å avhjelpe den tragedien som utspiller seg i Jugoslavia.
På Bondeviks oppfølgingsspørsmål om Norge vil arbeide for suspensjon eller eksklusjon av Serbia fra internasjonale fora, svarte Godal at forslag fra USA og EF om å suspendere Serbia fra ulike internasjonale organisasjoner har norsk støtte. Han la til at han håpet det ble med midlertidige suspensjoner. En permanent utelukkelse av et land fra internasjonale fora, vil ha store konsekvenser, også når det gjelder den humanitære innsatsen.
Verken Bondevik eller Godal ønsket noe militært initiativ fra Norge. Godal minnet også om at prisen for FNs militære nærvær i det tidligere Jugoslavia har vært høy: Soldater fra FNs observatørstyrker er blitt drept.
