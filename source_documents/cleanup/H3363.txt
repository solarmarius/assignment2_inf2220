
30.05.00
Familiedomstol -nytt tiltak i kampen for å stoppe seksuell mishandling av barn
140.000 barn i Norge opplever en form for seksuelle overgrep, 50.000 av disse opplever grove, langvarige overgrep. Ingenting tyder på at disse tallene er på vei ned. Det er tvingende nødvendig med nye tiltak til avdekking og behandling. Opprettelse av en Familiedomstol kan være et viktig tiltak i kampen for å få redusert de urovekkende tallene, uttaler Kristelig Folkepartis Kvinner, etter et seminar på Stortinget om dette temaet, tirsdag.
Ubehandlede ofre for overgrep er overrepresentert i alvorlige samfunnsproblemer som rusmisbruk, prostitusjon, kriminalitet, psykiske lidelser og spiseforstyrrelser, ikke minst må samfunnet ta på alvor den personlig tragedie som hver enkelt av ofrene og deres familier representerer.
USA opprettet familiedomstol for 14 år siden, og erfaringene der sier at dette er en riktig måte å arbeide på, da et hovedmål er å sikre behandling av både offer og overgriper. Det er ikke nok at barnet vernes for overgriper - overgriper finner nye barn å forgripe seg på. Derfor er det viktig at også overgriper behandles. En familiedomstol har til hensikt å bedre rettssikkerheten for barnet og for den mistenkte/siktede. Familiedomstolen kan beordre mistenkte overgriper inn i et behandlingsprogram. Dette reduserer gjentakelsesprosenten for overgrep.
Justiskomiteen på Stortinget skal snart avgi sin innstilling om seksuallovbrudd. KrFK håper at det i komiteen blir flertall for en utredning om, og opprettelse av Familiedomstol også i Norge, avslutter Kristelig Folkepartis Kvinners leder, Randi Gran Tørring.
