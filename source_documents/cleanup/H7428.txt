
Stord KrF
PROGRAM for kommunevalperioden 2003 - 2007
Kvifor Kristeleg Folkeparti?
I 70 år har KrF vore eit alternativ i norsk politikk, først og fremst som eit verdiparti. KrF sin ideologi byggjer på at mennesket er skapt i Guds bilete. Alle er like mykje verd anten ein er ung eller gamal, frisk eller sjuk, sjølvhjelpen eller hjelpetrengjande.
Nestekjærleiken slik han er uttrykt i Bibelen, forpliktar oss på ein særskilt måte i høve til dei svake i samfunnet. Målet må vera eit lokalsamfunn som gir den einskilde innbyggjaren ei oppleving av fellesskap, tilhøyrsle og tryggleik i ulike situasjonar og livsfasar. Difor går me dette året til val under mottoet
FAMILIE OG OMSORG
GODT VAL MED KRF!
Helsing
Magnhild Furdal
Ordførarkandidat
Verdigrunnlaget
Kristeleg Folkeparti er eit familie og omsorgsparti.
Grunnsyn:
Menneskelivet er ukrenkjeleg frå foster til naturleg død.
Kristeleg Folkeparti er forplikta på Dei Ti Boda, det kristne menneskesynet og forvaltaransvaret i alt politisk arbeid.
På dette grunnlaget vil Kristeleg Folkeparti arbeida for rettvis fordeling av goder og plikter i samfunnet. Me vil byggja eit samfunn tufta på omsorg og nestekjærleik der alle kan leva eit rikt og meiningsfylt liv.
Heim og familie
Gode heimar gjev grunnlag for eit godt samfunn.
KrF vil:
· gje foreldre valfridom med tanke på omsorgsform for borna
· styrkja helsestasjonen til å kunne utvida kontakten med nyetablerte familiar og einslege forsytarar
· tilby rådgjeving og hjelp til unge som vil skaffa seg bustad
· styrkja familierådgjevingskontoret på Stord
· støtta familie - og samlivskurs
· gå inn for fleksible arbeidsordningar som gjev foreldre meir tid saman med borna
Skule og barnehage
Største ressursen vår er borna. Etter heimen er skule og barnehage dei viktigaste samfunnsinstitusjonane. KrF ynskjer ein sterk offentleg skule. Ut frå foreldreretten vil KrF forsvare oppretting av private skular.
KrF vil:
· arbeida for auka rammetimetal i grunnskulen
· byggja ny barneskule i Sagvåg og ungdomsskule i Nordbygda
· gje lik stønad til kommunale og private barnehagar
· arbeida for alternative skuletilbod for elevgrupper
· syta for mange nok barnehageplassar
Helse og omsorg
KrF vil:
· gje gode tilbod til eldre og hjelpetrengjande
· satsa på omsorgsløn og avlastingstilbod
· sikra midlar til drift av bu- og rehabiliteringssenteret
· leggja til rette for arbeidsplassar for personar med særlege vanskar
· leggja vekt på førebyggjande helsearbeid
· arbeida for å halda oppe eit godt sjukehustilbod på Stord
· arbeida for god psykiatrisk omsorg
· arbeida for god omsorg ved livets slutt
· arbeida for mange nok sjukeheimsplassar i kommunen
· arbeida mot vald, pornografi, rus og anna som verkar nedbrytande på individ og samfunn
Kyrkje
Stord Kristeleg Folkeparti ønskjer eit godt samarbeid mellom Stord kommune og kyrkja slik at kyrkja kan yta dei tenestene innbyggjarane ønskjer og ta vare på eigenarten sin.
KrF vil:
· ha gratis kyrkjelege tenester
· halda kyrkjene ved like
· planleggja nye gravplassar i Stord og Nysæter
Kultur og Fritid
KrF ønskjer eit godt samarbeid mellom Stord kommune og dei frivillige organisasjonane.
Fleire hundre lag og organisasjonar utgjer ryggrada i det lokale kulturlivet. Desse organisasjonane skal ha ein sentral plass i Stord-samfunnet.
KrF vil:
· ta vare på helgedagsfreden
· støtta frivillig arbeid for born og unge
· la skulane fungera som grendehus i kvar krins
· støtta bygging og vedlikehald av kultur og forsamlingshus
· gje uorganisert ungdom gode fritidstilbod
· samordna all kommunal støtte til kultur slik at heilskapen vert teken vare på
Arbeid og Næring
Næringspolitikken har som mål å skapa nye og tryggja eksisterande arbeidsplassar, slik at kommunen vert endå meir attraktiv å arbeida og bu i.
KrF vil:
· medverka til at kommunen står fram som ein attraktiv næringskommune med ein aktiv næringspolitikk
· styrkja næringsfondet slik at dette kan nyttast aktivt til å fremja næringspolitikken.
· samarbeida med næringslivsorganisasjonar og andre for å vidareutvikla og gjennomføra strategisk næringsplan
· vidareutvikla det interkommunale og regionale samarbeidet for å styrka regionen.
· støtta og leggja tilhøva best mogeleg til rette for det omstillingsarbeidet som vert utført av SNU (samspelsforum for næringsutvikling)
· marknadsføra Stord som regionsenter for kommunikasjon, service, handel, utdanning og offentlege tenester
· utvikla og marknadsføra høvelege areal til industri, anna næring og bustader
Miljø
Stord KrF vil ta vare på skaparverket.
KrF vil stimulera til positive miljøtiltak i kommune og næringsliv. Me vil ta forvaltaransvaret på alvor. Stord KrF vil leggja internasjonale miljøvedtak til grunn for miljøarbeidet.
KrF vil:
· satsa på ENØK i alle offentlege bygg med t. d. installering av varmepumper, varmegjenvinning og styring av energibruk
· vurdera alternative energikjelder
· sikra artsmangfaldet på Stord ved planlegging av vidare utbygging
· styrkja krava til estetikk i bygg og anlegg
· sikra sentrumsnære friområde og strandsoner mot utbygging
· samarbeida lokalt, nasjonalt og globalt om miljøvern.
Samferdsle
God samferdsle er viktig i eit levande samfunn.
KrF vil:
· vidareutvikla Stord som trafikknutepunkt for Sunnhordlandsregionen
· utvikla Leirvik som "base" for snøggbåtar
· styrkja snøggbåtsambandet til Kvinnherad
· arbeida for eit interkommunalt hamnesamarbeid i Sunnhordland
· legga tilhøva best mogeleg tilrette for ei vidare positiv utvikling av flyplassen
· leggja til rette for tenleg bussterminal i Leirvik sentrum
· arbeida for tiltak som kan få ned ulukkestala på vegane særleg vegkryss på E39
· arbeida for redusert bilbruk ved hjelp av låge busstakstar
Innvandrarar
Kunnskap, likeverd og toleranse skal liggja til grunn for møte med innvandrarane. Integrering i det norske samfunnet skjer best gjennom god norskopplæring og kjennskap til det norske samfunnet.
KrF vil:
· arbeida for god oppfølging av innvandrarar
· arbeida mot rasediskriminering
· gjera dei einskilde innvandrarane kjende med ansvar, plikter og rettar
· arbeida for god språkopplæring og hjelpa innvandrarar raskt ut i arbeid
Ruspolitikk
Stordsamfunnet slit med aukande rusproblem som fører til personlege tragediar og store samfunnsmessige kostnader. For å verna born, unge og familiar, vil KrF arbeida for ein rusfri livsstil og fleire rusfrie arenaer for born og unge.
KrF vil:
· arbeida for ei restriktiv linje med tanke på løyve til sal og skjenking av alkohol
· gå inn for kommunalt utsal for rusbrus og øl
· avgrensa talet på skjenkeløyve
· skjerpa krava ved tildeling av skjenkeløyve
· støtta lag og organisasjonar som driv aktivt arbeid for gode haldningar til rusmidlar
· støtta samarbeid mellom stat, fylke og kommune der politi, skule og frivillige organisasjonar går saman mot den store alkohol og narkotikabruken mellom barn og ungdom
· sikra at kommunale skjenkeavgifter vert brukte til førebyggjande arbeid og skjerpa kontroll
· arbeida for å betra behandlingsopplegg for rusavhengige
· gå imot at det vert servert alkohol ved offentlege arrangement
· arbeida for å redusera ungdomsfyll
· arbeida for at idrettsmiljøa er rusfrie
GODT VAL I 2003 MED FAMILIE OG OMSORGSPARTIET KRISTELEG FOLKEPARTI
