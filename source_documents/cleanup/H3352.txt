
Tirsdag 28. mars
Molvær Grimstad om kontantstøtteordningen:
MER TID TIL BARNA
Kontantstøtteordningen gir mer tid til barna, dette slår lederen av familiekomiteen på Stortinget May Helen Molvær Grimstad fast, etter at NOVA rapporten ble lagt fram. NOVA-rapporten som bygger på tall fra Statistisk Sentralbyrå viser at foreldre i dag har 2 ½ time mer tid med barna enn før kontantstøtteordningen ble innført.
Analysen av kontantstøtten som nå er gjort er basert på undersøkelser et halvt år før kontantstøtten trådte i kraft, og etter at kontantstøtten hadde vært virksom i et halvt år. - Vi kan se begynnelsen på nye tendenser som kan vokse seg betydningsfulle, men dette kan vi nødvendigvis ikke si mer om før ordningen har vært i drift i et lengre tidsrom, sier lederen i familiekomiteen på Stortinget.
· Hun legger til at det vi vet er at småbarnsforeldre generelt er positive til mer samvær med sine barn. Når småbarnsforeldre blir bedt om å vurdere forskjellige tiltak for å hjelpe småbarnsfamiliene, foretrekker de ordninger som legger opp til at foreldre skal kunne tilbringe mer tid med barna. Kontantstøtten er ett tiltak som er et svar på dette behovet. Jeg tror kontantstøtteordningen kan komme stadig flere familier til gode, i og med at den også legger opp til kombinasjonsløsninger, sier May Helen Molvær Grimstad.
· Det er viktig at både mor og far får bedre tid sammen med barna. Jeg er derfor glad for at sentrumsregjeringen fikk gjennomslag for å gi fedre selvstendige opptjeningsrettigheter til fødsels- og adopsjonspenger, sier Molvær Grimstad.
