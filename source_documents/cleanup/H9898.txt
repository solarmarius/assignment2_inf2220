
15.2.2006
Stortingsrepresentant Alf Ivar Samuelsen, Senterpartiet
Senterpartiet ønsker å videreutvikle en velfungerende statskirkeordning
For et par uker siden gikk startskuddet for debatten om forholdet mellom stat og kirke, en debatt som vil bli en av de dominerende dette tiåret. For Senterpartiet er det viktig å videreutvikle en folkekirke som er åpen og inkluderende for alle, noe vi mener best vil skje innenfor en statskirkemodell. For at vi skal kunne bevare og videreutvikle en folkekirke vil vi spesielt legge vekt på tre ting: Kongen i statsråd skal fremdeles utnevne biskopene, kirka skal være gratis, og den skal være tilgjengelig med likeverdige tjenester over hele landet.
Gjønnes-utvalget presenterte i sin innstilling tre modeller for en reformert kirke, der flertallet gikk for en modell som kalles en lovforankret folkekirke. I denne modellen oppløses dagens statskirke, og blir erstattet av en kirkelov som vedtas av Stortinget. Dette forslaget framstilles i media som en ufarlig mellomløsning med minimale konsekvenser for kirkens medlemmer, noe jeg er helt uenig i.
For det første: Ved å oppheve gjeldende grunnlovsbestemmelser slik dette forslaget går inn for, vil ikke Kongen i kirkelig statsråd lenger være Den norske kirkes øverste instans. Det betyr at Kongen ikke lenger skal utnevne biskoper. Jeg mener at dagens ordning med at de statsrådene som er medlem av kirken utnevner en biskop blant de kandidatene kirken selv har valgt, har fungert svært godt. Dette har sikret at bispekollegiet gjenspeiler det mangfoldet som finnes blant kirkens medlemmer.
For det andre: Senterpartiet er imot en ordning der det enkelte medlem skal avkreves en form for egenbetaling for å være medlem i Den norske kirke. Utvalget selv antyder at nivået på en slik medlemskontingent vil måtte være på flere hundre kroner i året per medlem. Flere hevder at dette er for lavt for å opprettholde aktiviteten. Senterpartiet er bekymret for at dette vil innebære en vanskelig prioritering mellom fortsatt medlemskap i Den norske kirke og andre formål og utgifter. Det vil være svært uheldig dersom privat økonomi skal være utslagsgivende for om folk velger å være medlem av Den norske kirke i framtida. Hva med dem som ikke vil eller har mulighet til å betale medlemskontingent? Dessuten vil ikke en slik ordning imøtekomme det behov kirka har for økte rammer og den forutsigbarhet som er nødvendig og som kirka sjøl har etterspurt.
For det tredje: Kirka sliter allerede økonomisk for å opprettholde aktiviteten og tilbudet i mange menigheter. Senterpartiet frykter at en kirke der innholdet skal finansieres ved en medlemskontingent, betyr en kirke der innholdet er avhengig av størrelsen på menigheten. Etter at Sverige innførte en medlemsfinansiert kirke ser vi at det spesielt er menighetene i distriktene som sliter med økonomien, og dermed aktivitetsnivået. Jeg er bekymret for at en løsrivelse av kirka fra staten vil svekke Den norske kirkes mulighet til å gi et likeverdig tilbud i alle deler av landet. Dersom kirka oppfattes som smalere, og med et krav om egenbetaling, vil medlemsgrunnlaget kunne svekkes slik at det økonomiske grunnlaget for å drifte Kirka reduseres.
For Senterpartiet er det viktig å få fram at en lovforankret folkekirke er noe annet enn den kirken vi kjenner i dag. Vi frykter dette er en smalere kirke som ekskluderer mange av dem som har et avslappet, men godt forhold til dagens folkekirke. I stedet for et skille ønsker Senterpartiet å videreutvikle dagens kirke, da med et spesielt fokus på å forbedre de demokratiske prosessene i kirka.
