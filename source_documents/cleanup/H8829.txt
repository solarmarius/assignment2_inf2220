
Stortinget, 2. desember 2004
ARBEIDERPARTIETS STORTINGSGRUPPE
Rolf Terje Klundland (AP)
Full retrett for Regjeringen i Klimapolitikken
-Med dagens innstilling til lov om klimakvoter fra Energi- og miljøkomiteen, har Regjeringen gjort full retrett i klimapolitikken. Det er bra for miljøet og det er bra for norske arbeidsplasser, sier Rolf Terje Klungland, arbeiderpartiets energipolitiske talsmann på Stortinget.
-De store endringene i Regjeringens klimapolitikk og arbeidet med kvoteloven på Stortinget gjør at Arbeiderpartiet nå finner det forsvarlig å samarbeide med Høyre og Kristelig Folkeparti. Ved å inngå en avtale med industrien om store reduksjoner av klimagassutslipp, slik Arbeiderpartiet tidligere foreslo, har Regjeringen nå lagt seg mye nærmere Arbeiderpartiet.
Norsk industri får nå et system som ligger langt nærmere konkurrentene i Europa og det er ikke mye igjen av Børge Brendes forslag til kvotesystem slik han presenterte det for tre år siden. Nå påligger det Regjeringen et stort ansvar å få til en avtale med EU slik at norsk industri får tilgang til et større marked for kjøp og salg av kvoter.
Arbeiderpartiet er glad for at gasskraftverk er med i kvotesystemet. Det sikrer like rammevilkår som i EU. Det gjør det langt mer forutsigbart å investere i gasskraftverk i Norge, sier Klungland.
Arbeiderpartiet er også glade for at situasjonen til treforedlingsindustrien skal gjennomgås og at det skal vurderes om også denne industrien skal være med i kvotesystemet. Videre er det viktig å understreke at dette kvotesystemet skal gjelde frem til 2007. Fra 2008 skal Norge være en del av det internasjonale kvotesystemet, sier Rolf Terje Klungland
