
19. november 2001
Stortingsrepresentant John I. Alvheim (FrP)
Skal tobakkskaderådet få ødelegge julen for de hjemløse i Oslo?
I Aftenpostens aftennummer for noen dager siden fortelles det om Tobakkskaderådet som nå vil stanse Kirkens Bymisjons lange tradisjon med å dele ut juleposer med kjeks, godteri og rulletobakk til innsatte i fengsel, hospitsboere og brukere av rus- og psykiatriinstitusjoner. Byråd Torger Ødegaard i Oslo reagerer kraftig på dette utspillet og stortingsrepresentant John I. Alvheim er helt enig med byråden.
- Det får være måte på maktmisbruk, sier John I. Alvheim. - For disse menneskene er dette et lite lyspunkt i en ellers vanskelig livssituasjon. Jeg synes Tobakkskaderådet kunne unne dem denne lille gleden, sier Alvheim.
- Når julen kommer har de gruppene det her er snakk om svært lite å glede seg over i forhold til mange av oss andre som kan glede oss over en hyggelig familiejul med litt av hvert av gode saker å kose oss med. Skulle man ikke unne de svakeste av oss denne lille gleden til jul, spør Alvheim som håper at Oslo følger byrådens tanke om å skaffe juletobakken på annen måte.
- Jeg forstår at man ikke skal bidra til å rekruttere nye røykere, men å argumentere med dette i denne sammenhengen vitner om en utrolig dumhet og er et overgrep mot dem det går utover. Jeg er glad for at Kirkens Bymisjon bidrar til å skaffe så mange som mulig av disse gruppene et skikkelig julemåltid - og en røyk etterpå, avslutter Alvheim som mener Tobakkskaderådet går langt over streken i denne saken.
