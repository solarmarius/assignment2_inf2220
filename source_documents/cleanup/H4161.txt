
mandag 30. september 1996 10:37:26
Venstre forsvarer
liberaliseringen av kraftmarkedet
Venstre forsvarer liberaliseringen av kraftmarkedet Venstre hiver seg ikke på hylekoret i den opphissede debatten om dagens energipolitikk. Et fritt kraftmarked er det beste for miljøet slår utkastet til stortingsvalgprogram fast. Partiet ønsker å gjøre det lettere for forbrukeren å skifte kraftselskap.
De siste måneders store politiske sak har vært energipolitikken generelt og styringen av kraftmarkedet spesielt. Stadig flere røster har talt hardt i mot liberaliseringen som er gjennomført innen kraftmarkedet.
Programkomitéen til Venstre går imidlertid andre veien. Utkastet inneholder et varmt forsvar for et fritt krafmarked. Og det er miljøgevinstene ved et slikt system som fremheves.
God miljøpolitikk
- Et fritt kraftmarked fører til at kraftressurser fordeles på en best mulig måte og til en best mulig pris. Ettersom dette utvides til også å gjelde større deler av Europa vil en større etterspørsel og det høyere utenlandske prisnivået føre til en svært gunstig prisutvikling på norske kraftressurser. Dette vil igjen bidra til at ressursene brukes mer effektivt og til langt riktigere priser, sett fra et miljøståsted, skriver programkomitéen.
Det understrekes at man må sikre seg at konkurransen på kraftmarkedet må være reell, og forsøk på kunstige prishopp må stoppes. Her mener komiteen at Konkurransetilsynet må opparbeide seg kompetanse inn mot kraftmarkedet.
Enklere for forbrukeren
Mange av kraftselskapene i Norge er kommunale eller interkommunale selskaper, og programmet tar til ordet for at eierkompetansen må styrkes i lokale folkevalgte organ.
