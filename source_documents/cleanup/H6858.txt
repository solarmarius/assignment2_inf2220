
13.03.03
Øystein Djupedal, nestleder og finanspolitisk talsmann i SV
Samfunnet vil tape
- Fusjon mellom Norges største og nest-største finanskonsern vil bety en vesentlig svekkelse av konkurransen i finansmarkedet. Kundene - så vel privatpersoner som bedrifter - vil bli taperne, uttaler Øystein Djupedal, finanspolitisk talsmann i SV. - I tillegg vil tusenvis av arbeidsplasser gå tapt.
En fusjon mellom DnB og Gjensidige Nor vil bety en gigant i norsk målestokk, med en forvaltningskapital på ca 1000 mrd. Til sammenligning forvalter Storebrand 140 mrd. Konkurransetilsynets direktør Knut Eggum-Johansen er veldig bekymret over konkurransen i finansmarkedet ved en slik fusjon.
- Jeg kan ikke se hvordan Konkurransetilsynet kan godkjenne dette. På veldig mange steder har Gjensidige Nor vært det eneste alternativet til DnB. Dette er spesielt alvorlig for næringslivet i distriktene. Blir man for stor for den lokale sparebanken, vil man nå være prisgitt DnB-systemet. Dette er ikke en ønskelig utvikling for norsk næringsliv, påpeker Djupedal.
Omdanning av Gjensidige Nor til aksjeselskap har vært en nødvendig forutsetning for å starte denne prosessen. Når Stortinget vedtok lovendringen som gjorde denne omdanningen mulig våren 2002, var Gjensidige Nor en sentral premissleverandør.
- Jeg er svært skuffet over Gjensidige Nor. På møter i forkant av omdanningsadgangen var de svært opptatt av å understreke hvor veldrevet selskapet var, og hvor lite aktuelt det var å bli kjøpt opp eller fusjonert. Nå, under ett år senere, forventer de at Stortinget skal godkjenne fusjon med DnB. Dette betyr at ledelsen i Gjensidige Nor har ført Stortinget bak lyset, understreker Djupedal.
I forbindelse med eierskapsmeldinga inngikk SV en avtale med Regjeringen som bl.a. innebar at statens eierandel i DnB ikke skal under 34 %.
- Uansett hvordan dette ellers går, forutsetter SV at denne avtalen overholdes. Dette er viktig for å sikre nasjonalt eierskap til minst ett finanskonsern. Erfaringene fra de store endringene i bankmarkedet de siste årene med Kredittkassen og Fokur Bank, viser at banksjefers løfter om å ivareta samfunnsinteresser ikke er mye verdt, så for oss i SV er dette et ufravikelig krav, avslutter Djupedal.
