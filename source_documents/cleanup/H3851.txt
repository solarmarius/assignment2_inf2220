
12.1.99:
Tor Nymo,
Pressemelding fra
TROMSØ ER DET NASJONALE TELEMEDISINSKE SENTER
Senterpartiets stortingsrepresentant fra Troms, Tor Nymo, sa i Stortinget i dag at det er viktig å slå fast at utviklingskompetansen i forhold til telemedisin samles ved Regionssykehuset i Tromsø. Nymo begrunnet dette med at Sosial- og helsedepartementet allerede i 1993 utpekte telemedisinsk avdeling ved Regionssykehuset i Tromsø til å ivareta landsfunksjonen for telemedisin. Denne funksjonen er også understreket i Stortingsmelding nr 38 hvor det slås fast at Tromsø er det nasjonale telemedisinske sentret. Dette innebærer at avdelingen skal stå for den nasjonale utvikling, utprøving og evaluering av telemedisinske tjenester. Tjenestene skal etter kvalitetssikring formidles videre til det øvrige Helse-Norge.
Nymo holdt sitt innlegg etter at Bendiks Harald Arnesen fra Arbeiderpartiet i Troms stilte spørsmål ved Regjeringens prioriteringer i denne saken. Nymo kan imidlertid ikke forstå hva som bekymrer Arnesen.
- Nei, det kan da ikke være noen tvil om hva Regjeringen mener i denne saken; utviklingskompetansen i forhold til telemedisin skal legges til regionssykehuset i Tromsø. Det er i pasientenes interesse at så mange helseinstitusjoner som mulig etablerer et tilbud om telemedisin, men regionssykehuset i Tromsø skal være en drivkraft i denne utviklingen, sier Nymo i en kommentar fra Stortinget.
Nymo sier videre at de resultater som er oppnådd med utgangspunkt i forskningsmiljøet i Tromsø har vunnet internasjonal anerkjennelse, noe som bl. a har kommet til uttrykk gjennom invitasjon til deltagelse i flere av EU's forskningsprosjekter og ukentlige forespørsler fra alle verdens land om å få besøke Tromsø-miljøet for å lære.
I sitt innlegg roste også Nymo helseministerens og regjeringens positive holdning til å utvikle helsemiljøet rundt regionssykehuset i Tromsø som en motor i utviklingen av et telemedisinsk miljø i Norge.
