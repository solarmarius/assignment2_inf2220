
onsdag 30. oktober 1996 16:27:52
Fra Venstres Pressekontor, onsdag 30. oktober 1996:
Dørum til Stortinget
Odd Einar Dørum og Helene Falch Fladmark topper Venstres stortingsliste i Oslo.
Odd Einar Dørum vil kunne bli Venstres andre stortingsrepresentant fra Oslo i dette århundre så sant partiet passerer fire prosent på landsbasis. Da vil Venstre i det minste oppnå et utjevningsmandat fra Oslo. Målet for stortingsvalget kommende høst er imidlertid å få et par tusen stemmer mer enn sist, slik at Venstre oppnår et direktemandat fra hovedstaden. Det blir i så fall første gang siden 1969, da Helge Seip siste gang ble valgt inn på Stortinget for Venstre fra Oslo. Seip er til nå Venstres eneste representant fra Oslo siden 1900.
Andrekandidat for Venstre i Oslo blir Helene Falch Fladmark (30), leder av Norges Venstrekvinnelag. Hun har vært medlem av Venstres sentralstyre de siste to årene, og har vært en ildsjel i arbeidet med å blåse nytt liv i Venstrekvinnelaget.
Hun kommer opprinnelig fra Arendal, men har bodd i Oslo de siste årene. Helene Falch Fladmark er utdannet sivilingeniør, med spesiell bakgrunn fra samferdselssektoren.
På de neste plassene er foreslått Venstres tidligere nestleder, Berit Kvæven, Unge Venstres kandidat Hallvard Aamlid og veteranen Leon Bodd. Nominasjonskomiteens innstilling er enstemmig.
Odd Einar Dørum ble valgt inn i bystyret i Oslo sist høst, og ser store utfordringer som Oslo-politiker på Stortinget:
- Det viktigste for meg er å kjempe for å gjøre Oslo til en levende by igjen, sier han.
Dørum går til kamp mot en politikk som har gjort bysentrum til kontor-ørken. Han ønsker seg mange flere boliger i sentrum.
- Oslo sentrum burde være preget av mennesker som bor der, arbeider og lever sitt sosiale liv der. I Oslo har vi enestående muligheter til å skape en slik by, sier han.
Odd Einar Dørum har sammen med Venstres gruppeledere i de andre storbyene gjort seg til talsmann for en bedre bypolitikk. Dette vil han også følge opp gjennom sitt verv som leder av Venstres programkomite foran stortingsvalget.
- Venstre er det eneste partiet som har lagt fram konkrete forslag om et virkelig skatteskifte fra skatt på arbeid til skatt på forurensing og energibruk, slik Grønn skattekommisjon har anbefalt. Dette er en miljøpolitisk satsing Oslo trenger. Byen er rammet mer enn noen andre av den reformpausen i miljøpolitikken som Arbeiderpartiet har lagt opp, sier Odd Einar Dørum.
Sist han satt på Stortinget, i perioden 1977-81, markerte han seg ikke minst i miljøpolitikken. Det står fortsatt hans hjerte nært. I arbeidet med Venstres stortingsvalgprogram har han også vært svært opptatt av å markere vilje til å satse på skole og mennesker som er under utdanning, bl.a. ved forslaget om 50 prosent stipend i studiefinansieringen. Dørum var leder av Venstre i 1982-86 og 1992-96. Siden nyttår har han vært politiker på heltid i Oslo.
Oslo Venstre har sitt nominasjonsmøte onsdag 6. november i Oslo Arbeidersamfunn.
