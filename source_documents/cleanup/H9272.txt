
Dato: 2. juni 2005
Stortingsrepresentant John I. Alvheim (FrP)
Seier for Alvheims forslag om endringer i Bioteknologiloven
Stortingsrepresentant John I. Alvheim er svært glad etter at det ble klart at forslaget hans om endringer i Bioteknologiloven får flertall. - Lovendringene er en helt naturlig konsekvens av Mehmet-saken, sier Alvheim.
I april fremmet FrPs stortingsrepresentanter John I. Alvheim og Harald T. Nesvik forslag om å endre bioteknologiloven slik at det kunne åpnes for preimplantasjonsdiagnostikk og forskning på befruktede egg.
I dag har sosialkomiteen avgitt sin innstilling, og med støtte fra Ap og SV fikk forslaget flertall:
- Jeg er veldig glad for at Høybråtens restriktive linje nå er brutt på dette området, slik at vi får anledning til å hjelpe mennesker med alvorlige lidelser og forebygge tragedier og sorg, sier John I. Alvheim.
- Lovendringene er en helt naturlig konsekvens av Mehmet-saken. Mehmet var den lille gutten med en livstruende lidelse som bare kunne hjelpes dersom foreldrene fikk lov til å ta i bruk preimplantasjonsdiagnostikk. Etter initiativ fra meg fikk Mehmet endelig den hjelpen han trengte. Det var det første skrittet på veien mot en permanent endring i loven som også vil kunne hjelpe mange andre alvorlige syke mennesker.
- Etter at landsmøtet til SV vedtok å gå inn for endringer i loven, så jeg at veien lå åpen for endringer og i dag har sosialkomiteens flertall støttet forslaget fra FrP.
- Vedtaket vil pålegge regjeringen å legge frem forslag til lovendring så snart som mulig i neste stortingsperiode, avslutter Alvheim som er glad for at KrFs restriktive linje på dette området nå er brutt.
