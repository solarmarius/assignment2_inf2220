
08.02.03
Vegard Martinsen
NORGE ER ET PARADIS FOR ØKONOMISK KRIMINALITET
Overskriften har vi hentet fra dagens Aftenposten, og poenget i artikkelen er at det i Norge er svært lett å jobbe svart, heve trygd og så lure alle kontrollinstansene som skal oppdage slikt.
Aftenposten fortsetter: «Organisert økonomisk kriminalitet er såre enkelt i Norge, hevder skatterevisorene Hans Petter Tetmo og Øivind Eriksen, fra henholdsvis skatteetaten og skatterevisorforeningen. -Vi er fordømt naive i Norge, mener de.
[Ett eksempel:] En liga bestående av taktekkere oppga år etter år store travgevinster som begrunnelse for høyt privat forbruk. I virkeligheten var pengene skaffet til veie ved svart arbeid, og senere hvitvasket på travbanen.»
Folk er altså meget oppfinnsomme når det gjelder å unndra beskatning og å lure til seg penger som er innbetalt til «fellesskapet» for å «hjelpe de svake». Kontrollordningene vil alltid ligge i etterkant av svindlerne, og slike tilfeller vil derfor alltid forekomme så lenge vi har en velferdsstat, dvs. en stat som krever inn mye i skatt og deler ut penger til visse viktige oppgaver (skole, helsevesen, trygder, pensjonsordninger, veier, osv.), og til folk som oppfyller diverse kriterier (har lav offisiell inntekt, har barn, er gammel, er student, osv.).
Dette er meget skadelig fordi det fører til flere og flere kontroller, som ikke bare koster enorme ressurser, men som også vil gjøre samfunnet til et overvåknings- og angiversamfunn. Dessuten vil det føre til en redusert respekt for lov og rett, og dette vil betyr at folk i mindre og mindre grad vil respektere de legitime lover som finnes (kun de lover som beskytter individers rettigheter er legitime). Dette vil være ødeleggende på sikt.
Løsningen er selsvagt å avvikle velferdsstaten med alle dens overføringsordninger og innføre frihet - kun dette kan gi et velferdssamfunn.
I et fritt samfunn vil i hovedsak all kreativitet ikke gå med å lure til seg støtteordninger og å lure seg unna skatt, all kreativitet vil gå med til å forsøke å tilfredsstille andre menneskers ønsker og behov på et fritt marked. Kun et slikt system vil gi stabil og økende velstand på lang sikt.
