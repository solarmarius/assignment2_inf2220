
25.04.02
Vegard Martinsen, (DLF)
Politiet advarer mot mobilbruk
Ifølge dagens VG advarer nå politiet ungdom mot å bruke mobiltelefon på offentlig sted. Årsaken er mange ran. Ved å bruke mobiltelefon åpenlyst utsetter man seg for unødig fare, mener politiavdelingssjef Odd E. Thoresen.
Advarselen kommer ifølge VG etter flere ran av ungdommer. Gjerningsmennene er stort sett unge gutter mellom 15 og 20 år, og de fleste er blitt gjengangere hos politiet. Ofte ber de om å få låne telefonen av offeret sitt, men det hele ender ofte med at de truer til seg telefonen og stikker av.
DLF vil hevde at det er grotesk at fredelige og lovlydige borgere blir anmodet om å slutte å foreta helt normale handlinger. Det ville ha vært helt trygt å bruke mobiltelefon dersom de kriminele satt i fengsel.
Det er selvsagt ikke politiet vi vil kritisere her, politiet opererer etter et lovverk, et lovverk som er gitt av politikerne fra de andre partiene. Det som er grotesk er at Norges lover er slik at kriminelle - "gjengangere hos politiet" - får gå løse.
Selvsagt burde man kunne ringe fra sin mobil på offentlig sted uten å risikere å bli ranet - og dette ville vært mulig hvis de kriminelle ble satt i fengsel!
Det første DLF vil gjøre når vi blir representert på Stortinget er å forslå lovendringer som innebærer at kriminelle holdes islolert fra folk flest. Vi får håpe at vi får de andre partiene med oss!
