
Torsdag 4. juni 1992
Solveig Sollie i debatten om jordbruksoppgjøret:
YTTERLIGERE MELKEREDUKSJONER TRUER BEREDSKAPEN
Kristelig Folkeparti går imot å senke produksjonsnivået for melk med ytterligere 25 millioner liter, slik regjeringen går inn for i forslaget til jordbruksoppgjør. Det er områder av landet hvor melkeproduksjonen allerede er så lav at det truer beredskapen, i tillegg til at det faglige miljøet utarmes og sysselsettingen i meierinæringen trues. Det sa KrFs jordbrukspolitiske talskvinne Solveig Sollie da jordbruksoppgjøret ble behandlet i Stortinget torsdag.
Solveig Sollie nevnte sitt eget hjemfylke Telemark som ett av de områdene der melke-produksjonen etter hennes mening allerede er uforsvarlig lav.
-Når det har kommet så langt ned at et fylke ikke har mer enn 45 prosent sjøldekning, opplever vi at sivilforsvarsmyndighetene roper et varsko, sa Solveig Sollie. Hun la til at at de ansvarlige myndigheter må gjøre noe med dette, slik at at ikke produksjonsnivået for melk blit ytterligere redusert i slike distrikter.
Solveig Sollie viste også til at en ytterligere reduksjon av melkeproduksjonen i Telemark, vil kunne føre til at distriktsmeieriene i fylket vil få store problemer med å opprettholde sin drift.
-De balanserer akkurat idag, men ved en ytterligere reduksjon kan dette få dramatiske følger. Jeg vil be statsråden være spesielt oppmerksom på dette, sa Solveig Soliie, som beklaget at Stortinget hadde fått enda et jordbruksoppgjør til behandling, uten å ha fått den bebudede landbruksmeldingen fra Regjeringen, en melding som ville vært et nyttig korrektiv å arbeide ut fra.
-Det vi driver med nå, er en bit-for-bit-politikk, sa Solveig Sollie da Stortinget behandlet forslaget til jordbruksoppgjør torsdag.
