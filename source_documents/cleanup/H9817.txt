
20.12.2005
Nestleder i Helse- og omsorgskomiteen på Stortinget Rune J. Skjælaaen (Sp)
Kronikk
Rød-grønn sykehuspolitikk
To måneder etter at Arbeiderpartiet, SV og Senterpartiet tok over regjeringsmakten har vi fått en tydelig endring i sykehuspolitikken. Mens Bondevik II -regjeringen satset på privatisering og anbudsutsetting, høyere egenandeler og sentralisering, så prioriterer vi rød-grønne et offentlig sykehustilbud med fokus på nærhet som er styrt av folkevalgte.
Når sykdom rammer skal folk oppleve at de får tilbud om behandling og pleie med kort ventetid og med størst mulig nærhet til brukeren. Våre helsetjenester skal ha tilstrekkelig med ressurser og kompetanse til å kunne yte tjenester basert på moderne, faglig oppdaterte metoder og teknologi. Pasientenes mulighet til å velge sykehus og fastlege skal understøttes gjennom god informasjon om rettigheter og tilbud. Brukerne av helsetjenester skal oppleve at tilbudet utformes på en måte som er tilpasset den enkeltes individuelle behov.
De rød-grønne partiene har bestemt at:
1. Et flertall av styremedlemmene i helseforetakene skal oppnevnes blant de foreslåtte folkevalgte fra henholdsvis kommune eller fylkeskommune
2. Ingen lokalsykehus skal legges ned, og vi skal opprettholde et desentralisert sykehustilbud, som blant annet sikrer nærhet til akuttfunksjoner og fødetilbud
3. Vi skal redusere egenandeler på helsetjenester og holde dem på et lavt nivå
Senterpartiet er meget godt fornøyd med at Helseministeren har begynt arbeidet med å la folkevalgte utgjøre flertallet i sykehusstyrene, noe som vi mener klart vil styrke demokratiet og folks mulighet til å påvirke sykehuspolitikken i større grad. Når vi har fått evaluert sykehusreformen og kommet lengre i forhold til regiondebatten, så mener vi i Senterpartiet at det vil være naturlig at regionale folkevalgte skal styre sykehussektoren med utgangspunkt i en nasjonal helseplan. Akkurat hvordan dette utformes vil vi jobbe med framover. Resultatene fra evalueringen av sykehusreformen og hvor raskt regionene kommer på plass er avgjørende i forhold til dette arbeidet.
Senterpartiet vil ha likeverdige helsetilbud for alle, uavhengig av bosted og økonomi - noe folkevalgt styring i større grad vil sikre. Systemet fram til nå med hovedfokus på lønnsomhet gjorde at områder som nærhet, pasienttilfredshet og kvalitativ god behandling ble nedprioritert. Vi har observert en sentralisering av både spesialisthelsetjenesten og akuttberedskapen. Dette får konsekvenser for tryggheten folk som bor i distriktene føler, noe som kan føre til økt fraflytting fra distrikts-Norge. Vi har merket oss at det under Bondevik II har blitt lagt ned fødeavdelinger, at akuttfunksjoner er svekket gjennom nedleggelse av kirurgiske eller medisinske avdelinger og at hele lokalsykehus er omgjort til sykehus med helt andre funksjoner. Nå kan folk over hele landet føle trygghet for at den rød-grønne regjeringen ikke legger ned lokalsykehuset deres.
Den rød-grønne sykehuspolitikken vil folk få merke på mange måter. Vi vil styrke sykehusenes økonomi, slik at flere pasienter behandles og ventetidene holdes lave. Vi vil opprettholde et desentralisert sykehustilbud, som blant annet sikrer nærhet til akuttfunksjoner og fødetilbud. Ingen lokalsykehus skal legges ned. Regjeringen vil videreføre arbeidet med en bedre arbeidsdeling mellom sykehus, som fremmer styrket kvalitet i pasientbehandlingen. Videre skal sykehusreformen evalueres, også når det gjelder åpenhet, medbestemmelse og folks påvirkningsmuligheter. Stortinget skal få til behandling en nasjonal helseplan hvert 4. år, og fylkeskommunene skal delta i utarbeidelsen av slike planer.
En rød-grønn sykehuspolitikk innebærer at et flertall av styremedlemmene i helseforetakene skal oppnevnes blant de foreslåtte folkevalgte fra henholdsvis kommune eller fylkeskommune. Videre skal sykehus eid og drevet av frivillige organisasjoner sikres gode vilkår gjennom avtaler med det offentlige. Avtaler mellom regionale helseforetak og private kommersielle sykehus skal begrenses. Ledig kapasitet i de offentlige sykehus skal utnyttes. Avtaler mellom helseforetak og private kommersielle sykehus skal ikke ha et omfang som undergraver pasientgrunnlaget for de små lokalsykehusene. Basistilskuddene til sykehusene må økes, og andelen av Innsatsstyrt finansiering (ISF) reduseres. Skjevfordelingen av inntekter mellom helseregionene skal rettes opp raskere enn det som ble lagt til grunn i St.meld. nr. 5 (2003-2004).
Vi rød-grønne er opptatt av å ha en ambulansetjeneste med god kvalitet og kompetanse som har god beredskap og forsvarlig responstid. Helseforetakene skal fortsatt samarbeide med frivillige organisasjoner om ambulanseberedskapen. Det er videre viktig at samarbeidet mellom sykehusene og kommunehelsetjenesten styrkes. Kommunene skal kompenseres dersom de som følge av dette får ansvar for eventuelle nye pasientgrupper. Sist men ikke minst må vi redusere egenandeler på helsetjenester og holde dem på et lavt nivå.
Dette er noen av endringen folk nå vil merke i løpet av de neste årene når vi får et rød-grønt preg på sykehuspolitikken.
