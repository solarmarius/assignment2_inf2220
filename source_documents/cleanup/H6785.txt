
12.02.03, Stortinget
Inger S. Enger
Stortingets President
Jeg tillater meg å stille følgende spørsmål til skriftlig besvarelse til Landbruksministeren:
Utvikling av bruksretter i statsallmenningene med "tida og tilhøva" er et sentralt prinsipp i Fjelloven. Uten en slik utvikling vil bruksrettene etter hvert miste sin verdi og forsvinne når det skjer endringer i driftsformene. Aksepterer landbruksministeren prinsippet om tilpasning av bruksretter til dagens driftsmåter uten betaling av avgift til staten?
Begrunnelse:
Statsallmenningene i Sør- og Midt-Norge omfatter betydelige arealer - til sammen i underkant av 27 mill. daa. I enkelte kommuner er mer enn 50% av arealet statsallmenning. Bruksrettene i statsallmenningene har vært - og er - et viktig grunnlag for mange bygders eksistens. Tradisjonelle bruksformer som setring og beite, er mange steder fremdeles av stor betydning for produksjon av mat og miljø- og kulturverdier. Videreutvikling av de tradisjonelle bruksformene og nye måter å utnytte ressursene i statsallmenningene på, vil være avgjørende for å sikre levende bygder som produserer mat og livskvalitet i tiden fremover.
En viktig forutsetning for en slik utvikling er at Staten som grunneier og forvaltningsmyndighet aksepterer utvikling av bruksrettene.
Staten har nylig innkrevd avgift for anlegg som bruksrettshaverne i statsallmenninger oppfatter som utøvelse av bruksrett. Dette oppleves som brudd på viktige prinsipper i Fjelloven.
Jeg viser til et eksempel fra Øyer der bruksberettigede har blitt avkrevd festeavgift for gjødselkummer som er plassert i tilknytning til dyrka jord i fjellet. Gjødselkummer gir klare driftsmessige og miljømessige fordeler. Med dagens driftsform og gjeldende miljøkrav kan det være helt nødvendig å ha en slik kum for å få spredd husdyrgjødsel på arealene.
Det er svært strenge bestemmelser for å få utvist tilleggsjord i statsalmeningene, og det blir heller ikke tilvist mye ny tilleggsjord. Men det er mye jord i drift som har blitt utvist tidligere, og som det er nødvendig å tilpasse drifta av etter "tida og tilhøva". Det er urimelig om de bruksberettigede skal måtte betale avgifter for tidsmessig tilpasning av drifta.
Videreutvikling av de tradisjonelle bruksformene og nye måter å utnytte ressursene på, betyr mye for å sikre levende bygder. En viktig forutsetning er at staten som grunneier aksepterer utvikling og tilpasning av bruksretten.
