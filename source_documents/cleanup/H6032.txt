
18.06.2002
Stortingsrepresentant Arne Sortevik (FrP), fraksjonsleder Kirke-, Utdannings- og Forskningskomiteen
- Hjetland har sett lyset
- Endelig har Helga Hjetland, leder i Utdanningsforbundet erkjent lærernes skyld i elevenes dårlige læringsresultater, sier Arne Sortevik utdanningspolitisk talsmann i Fremskrittspartiet. At det ikke legges nok vekt på faglig læring i skolen har Fremskrittspartiet tatt til orde for i en årrekke.
Hjetland tar bladet fra munnen i et intervju med Dagsavisen og innrømmer at norske lærere er dårlige til å lære bort. Skylden for at situasjonen i norsk skole har blitt slik legger hun på læreplanen som hun mener er altfor ambisiøs. - Frp har vært svært skeptisk til L-97 siden før denne ble iverksatt. Vi ønsker å fjerne hele læreplanen og overlate til hver enkelt skole å utarbeide egne planer utfra gitte nasjonale standarder, forklarer Sortevik.
Videre retter Hjetland skyts mot lærerutdanningen som frem til nå har vært altfor dårlig. Hun sier videre at denne utdanningen har vært offer for et politisk spill. - Det er den ennå. Hjetland ønsket at profesjonskunnskap skulle legges inn i lærerutdanningen som et obligatorisk fag, men dette blir det ikke noe av. De andre partiene har ofret de fagene som kan bidra til å løfte kvaliteten av norsk lærerutdanning, profesjonskunnskap og opplæring i grunnleggende lese-, skrive og regnekunnskap, til fordel for 20 studiepoeng KRL. Vi ønsket derimot mindre valgfrihet og en sterkere basis i utdanning som kunne bidratt til økt kvalitet. Til orientering ønsket Frp 30 studiepoeng KRL i utdanningen. Vi vil ha lærerutdanningen inn i det nye gradssystemet, der 3- årig bachelorgrad skal bestå av obligatoriske fag og gi undervisningskompetanse i 1-4 klasse. 5-års utdannelse gir mastergrad der de 2 siste årene benyttes til faglig fordypning som gir undervisningskompetanse i hele grunnskolen, sier Sortevik.
Med de innrømmelsene Hjetland kommer med er hun faktisk enig i Fremskrittspartiets hovedmål i utdanningspolitikken, nemlig en faglig opprustning av skolen, der hovedfokus legges på faglig læring, sier Sortevik fornøyd.
