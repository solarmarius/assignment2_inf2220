
fredag 1. desember 2000 09:45:31
Næringskomiteens budsjettinnstilling avgitt torsdag kveld:
- Et godt budsjett for reiselivs-Norge
Reiselivet er en av de store vinnerne i høstens budsjettforlik. - For Venstre er dette en viktig seier, og et tydelig signal om at vi har tro på potensialet i Norge for verdens raskest voksende næring. Det sier Venstres næringspolitiske talsmann Leif Helge Kongshaug etter at næringskomiteens innstilling ble avgitt sent torsdag kveld.
I næringskomiteens innstilling har Venstre og sentrum fått flertall for å øke bevilgningen til Norges-profilering i utlandet med 7,5 millioner kroner neste år, etter at Ap-regjeringen foreslo å kutte ned på satsingen. Venstre fikk også gjennomslag for å forutsette en ytterligere satsing på Norges-profilering i samarbeid med reiselivsnæringen de kommende årene.
Fra tidligere er det klart at reiselivet gjennom budsjettavtalen med sentrumspartiene unngår både innføring av moms og en ekstra arbeidsgiveravgift på 1,5 %, som Regjeringen foreslo. - Arbeiderpartiet ville i praksis avskaffe reiselivet i distrikts-Norge, fordi mange av disse bedriftene fra før bare så vidt får hjulene til å gå rundt, sier Venstres Leif Helge Kongshaug. Dette ville ikke bare ha vært problem for den enkelte bedrift, men ville ha rammet bygder og lokalsamfunn over hele landet.
- I de ni månedene Ap-regjeringen har sittet, har næringsminister Grete Knudsen og hennes kolleger gjentatte ganger bidratt til å spre pessimisme i reiselivsnæringen, sier Kongshaug. Grete Knudsen har sagt rett ut at mange arbeidsplasser i reiselivet bør flyttes over i det offentlige. - Jeg håper de forbedringer Venstre og sentrum har fått til, gir grunnlag for ny optimisme i reiselivet over hele landet. Dette er spesielt viktig akkurat nå, fordi Norge opplever nedgang i tallet på utenlandske reisende og taper i konkurransen med andre land. Venstre er innstilt på å bidra sammen med næringen til et krafttak for å snu denne utviklingen, sier Leif Helge Kongshaug.
