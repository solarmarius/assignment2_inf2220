
Fredag 29. september 1995
KrF-leder Valgerd Svarstad Haugland kommenterer forslaget til ny barnehageplan:
SKAL BARNEHAGENE FØRE AN I "NED-KRISTNINGEN"?
Barne- og familiedepartementets forslag til ny barnehageplan er slik at det er grunn til å spørre om statsråd Grete Berget ser det som en oppgave for barnehagene å føre an i "ned-kristningen" av Norge. Når departementet går inn for at julen skal være den eneste av de kristne høytidene i året der man skal snakke om det religiøse innholdet i høytiden, tyder dette på at det finnes en grunnleggende mangel på kunnskap om sammenhengen mellom høytidene hos dem som har laget forslaget. Dersom dette forslaget til barnhageplan blir stående, vil det danne en selsom epilog til årets kristningsjubileum.
Argumentasjonen departementet bruker i den forbindelse, vitner om mangler både kunnskap om og forståelse av realitetene.
Det kan neppe gis noen saklig begrunne for at påske og pinse "..har ikke samme bredde i vår felles kulturtradisjon som julen". Det samme gjelder påstanden om at "feiringen ikke har samme oppslutning i befolkningen", og at det kristne innholdet i disse høytidene derfor ikke har "den samme selvfølgelige plass på barnehagens program". Forskjellen mellom jul og påske er snarere måten disse respektive høytidene feires på, og ikke hvorvidt de feires eller ikke. Mens julen for mange er en familiehøytid i hjemmets arne, er påske en familiehøytid på fjellet eller hvor man er bortreist andre steder. Men både jul og påske hører til "toppene" når det gjelder kirkesøkning og gudstjenestedeltakelse.
Rent pedagogisk er det viktig å peke på sammenhengen mellom de kristne høytidene. Fortellingen om barnet i krybben har ikke mening dersom den isoleres fra fortellingen om mannen på korset, og fra fortellingen om den tomme graven.
Når departementet har erstattet at barnehagen skal "..bidra til at barna får innsikt og forståelse for kristne og humanistiske verdier og deres plass i kulturarven", med "...slik at barna tilegner seg samfunnets grunnleggende normer og verdier", kan konsekvensen av dette lett bli at barnehagen bare formidler en utvannet og sekularisert norm.
Det samme vil kunne skje når departementet i omtalen av hvordan barn tilegner seg etiske verdier har byttet ut "bibelfortellinger" med "fortellinger". Det er også vanskelig å se noen god grunn for at barnehagebarn ikke skal få vite at kristendommen har vært, og er, en viktig inspirasjonskilde for såvel bildekunst og musikk som litteratur.
