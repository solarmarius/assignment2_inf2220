
Tirsdag 23. november 1993
Sosialpolitisk talskvinne Valgerd Svarstad Haugland (KrF):
VIKTIGE SOSIALE SAKER PÅ PLASS
-Flere av de viktige sosialpolitiske sakene til Kristelig Folkeparti er på plass i Sosialkomiteens innstilling til statsbudsjett for 1994. Disse sakene er uten tvil effekter av budsjettforliket mellom KrF og Arbeiderpartiet. Det sier stortingsrepresentant Valgerd Svarstad Haugland, som er KrFs sosialpolitiske talskvinne.
-Støtten til Evangeliesenterbevegelsen er en av disse sakene. For få år siden fikk ikke Evangeliesentrene en krone i bevilgninger over statsbudsjettet, i 1994 får de 14 millioner. Det er en påplusning på tre millioner i forhold til de 11 som regjeringen hadde foreslått, og som Evangeliesentrene fikk i 1993, sier Valgerd Svarstad Haugland.
-I tillegg går komiteen inn for to millioner mer til Kirkens SOS og én million til AAN-kontorene. Dessuten går komiteen inn for å gi to millioner til Hospice-avdelingen ved kreftavdelingen på Regions-sykehuset i Trondheim, en halv million til en liknende avdeling ved Lovisenberg Diakonale Sykehus i Oslo, og en halv million til Diakonissehjemmet Haraldsplass i Bergen.
En viktig sak for fylkene Telemark, Buskerud og Oppland er at det blir gitt midler til en helikopterbase for legehelikopter på Ål i Hallingdal.
-Vi hadde også håpet å få på plass støtte til de sykehjemmene som tar imot beborere som av religiøse grunner fører et bestemt kosthold, nemlig jøder og adevntister, men dette var det devsrre ikke flertall for. I denne omgang ber komiteen departementet vurdere forskriftsendring som kan sikre disse institusjonene, sier Valgerd Svarstad Haugland.
