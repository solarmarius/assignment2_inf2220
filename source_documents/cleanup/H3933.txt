
24.11.2000
Morten Lund,
Pressemelding fra
SP KREVER ÅPEN HØRING OM MATSMINKEDIREKTIVENE
- Til tross for sterke helsefaglige advarsler, velger nå Regjeringen å bøye av for EU og aksepterer matsminkedirektivene fullt ut, sier leder i Stortingets næringskomite Morten Lund i en kommentar til regjeringens forslag i proposisjonen som ble fremmet i statsråd i dag.
Det at regjeringen nå vil akseptere helseskadelige tilsetningsstoffer i maten vil kunne føre til alvorlige konsekvenser for folkehelsa. Lund avviser derfor en uforsvarlig hastebehandling av denne saken på denne siden av nyttår. - Denne saken er av en så alvorlig karakter at Sp vil kreve åpen høring om matsminkedirektivene for å få fram oppdatert informasjon fra helse- og ernæringsmyndighetene når det gjelder konsekvensene ved å innføre direktivene i Norge, sier Lund.
Regjeringens unnfallenhet i denne saken står i kontrast til det Ap. tidligere har uttalt om at hensynet til helse skal være avgjørende i dette spørsmålet. - Jeg tør minne om at regjeringen Jagland i 1997 mente at det ikke skal tillates bruk av tilsetningsstoffer der det foreligger faglige vurderinger som påviser helsefare for forbrukerne generelt eller for spesielle forbrukergrupper ut fra det norske forbrukermønsteret. Sentrumsregjeringen fant på samme grunnlag at Norge måtte gis unntak for 14 tilsetningsstoffer for at direktivet kan godtas.
Norge har strukket seg langt i dialogen med EU og innført hovedtyngden av de nye tilsetningsstoffene som omhandles av direktivene, men har til nå med klar faglig støtte søkt om unntak for 14 tilsetningsstoffer.
Mange ernæringsrådgivere mener at vi allerede tillater for mange tilsetningsstoffer i maten og at vi derfor burde stramme inn regelverket. - Regjeringen velger å gjøre det motsatte og vil nå godta tilsetningsstoffer som både kan gi allergier og være kreftfremkallende. - Dette er å gamble med folkehelsa, sier Lund.
Forbrukerrådet har sterkt anbefalt at Norge benytter vetoretten mot innføring av disse direktivene. - Isteden for å ivareta norske forbrukeres interesser og samtidig gi drahjelp til de krefter innad i EU som kjemper mot disse direktivene, velger regjeringen minste motstands vei og avstår fra å bruke den framforhandlede vetoretten som ligger i EØS-avtalen, konstaterer Lund og varsler kamp i Stortinget.
