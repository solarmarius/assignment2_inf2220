
Sola, 26. april 2002
Børge Brende
Bedre miljø i byer og tettsteder
Regjeringen har i dag lagt frem stortingsmelding om bedre miljø i byer og tettsteder. Regjeringen vil at flere skal reise med buss, tog og bane. Den vil også at folk skal sykle og gå mer. Luftforurensing og støy skal reduseres. Meldingen forteller hvordan nedlagte industritomter kan bli til gode boliger og næring. Det er første gang det er utarbeidet en egen stortingsmelding for urbane strøk.
- Byene vokser. Det skaper helseproblemer og utfordringer for miljøet. Regjeringen vil ha ren luft og redusere støyen slik at folk får sove. Nye boliger og arbeidsplasser må plasseres nær bussruter og jernbane. Det må bli lettere å sykle og gå til og fra dagens gjøremål, sier miljøvernminister Børge Brende.
En stor del av framtidig byutvikling skal skje ved gjenbruk av gamle industritomter, transportarealer og havner. Grønne områder og verdifulle kulturmiljøer må bevares, ifølge stortingsmeldingen.
Regjeringen vil bidra til å utvikle attraktive byer og tettsteder over hele landet, slik at regional balanse og god ressursutnyttelse oppnås. I meldingen inviteres fylker, kommuner og privat næringsliv til samarbeid med staten for å finne løsninger. Egne miljøsoner kan være et aktuelt virkemiddel.
