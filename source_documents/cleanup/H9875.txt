
2.2.2006
Erling Sande, stortingsrepresentant for Senterpartiet
Ny minister gjev friskare dyr
"Ein ny statsråd var det som skulle til for å løyse veterinærfloka." Det var kommentaren frå president Halvor Hektoen i Veterinærforeninga etter at foreininga og styresmaktene vart samde om ei ny veterinæravtale. For alle dei av oss som er opptekne av eit levande landbruk over heile landet er det gledeleg at vi har fått ei god løysing for veterinærvakt. Og for Senterpartiet er det ekstra gledeleg at landbruksminister Terje Riis Johansen haustar ros for det arbeidet han gjer for bruksnæringa og dyrevelferda.
Den raudgrøne regjeringa har lagt nesten ni ekstra millionar i potten, og på den måten sikra at ein i alle regionar får ei styrka veterinærvakt samanlikna med den situasjonen vi har i dag. Den forrige regjeringa si handtering av saka var uverdig og uhaldbar. Konflikta førte mellom anna til at fortvilte bønder å måtte avlive dyr sjølve, fordi ein ikkje fekk tak i veterinær. Senterpartiet er stolte av at vi har ein statsråd som tar næringa på alvor, og som set velferda for dyra høgt.
Den nye avtala medfører at færre vaktområde vert slegne saman på natt og i helgane. I tillegg vil det bli gjeve kompensasjon til veterinærane i områder med mange kjæledyr, når avtala med spesialvakt for smådyr går ut.
Både folk og dyr kan altså sove litt tryggare om natta.
