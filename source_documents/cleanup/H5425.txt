
10/12-01
Palestina, Irak, Balkan, Afghanistan og Vest-Sahara viser:
FN - fortjener ingen fredspris!
Landsmøtet i AKP mener årets Nobelfredspris til FN og Kofi Annan gir helt feil signaler. I de fleste større konflikter det siste tiåret, har FN opptrådt som redskap for USAs stormaktspolitikk. Med noen hederlige unntak, har Kofi Annan også akseptert denne rollen til verdensorganisasjonen.
I mer enn ti år har FN latt seg bruke til å skape nød og død for sivilbefolkningen i Irak, for å holde nakketak på USAs første "Store Satan" etter den kalde krigen. 500 000 irakiske småbarn var en rimelig pris for dette, i følge Clintons utenriksminister Albright.
FN aksepterte å bli satt på sidelinja og også misbrukt av USA og europeiske stormakter under Balkan-konfliktene på 1990-tallet, under faneropet om å ta "Den nye Hitler".
I høst har FN gitt aksept til USAs korstog mot "Det nye Ondet" som har kommet inn i vår verden, et korstog som til nå har ført til tusener av afghaneres død, og ødeleggelser og ufred som vil kreve mange flere ofre i månedene framover. Dette korstoget setter heller ikke bare folkerettslige kjøreregler mellom stater på spill, men også alminnelige demokratiske rettigheter som berører alle folk i alle land.
Et FN og en generalsekretær verdig en fredspris, burde reist til Kabul med egne forhandlingsinitiativer, da Taliban åpnet for en utlevering av bin Laden før USA slo til med sin våpenmakt.
Når årets fredspris utleveres, gir Palestina oss en grell påminning om at dagens FN i hovedsak er et instrument for urettferdig fred, fred på stormaktenes og i sær USAs premisser. Når skal det settes kraft bak å få gjennomført 30 år gamle resolusjoner som krever at Israel trekker seg ut av okkuperte palestinske område? Hva med 242 og 338, Kofi Annan?
I en glemt konflikt, som gjelder avskaffelsen av den siste afrikanske kolonien, Vest-Sahara, løper også FN fra sitt ansvar. Okkupanten, Marokko, får fortsatt ture fram, fordi FN aksepterer at USA vil det slik.
Fredspris til FN i dag er et handslag til USAs misbruk av organisasjonen!
