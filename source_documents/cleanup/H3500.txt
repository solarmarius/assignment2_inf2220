
Torsdag 14. november 1996
Lederen i Kristelig Folkepartis Kvinner:
- ØNSKER SENTERKVINNENE VALGFRIHET?
- Sigurd Manneråk tok for noen uker siden et viktig skritt mot en borgerlig samling om kontantstøtte, da han åpent kritiserte sitt eget parti for manglende vilje til samarbeid. Dersom Senterkvinnene faktisk ønsker en bedret økonomisk situasjon for småbarnsforeldre, må de støtte Manneråk i dette. Med deres støtte bør det være mulig å komme fram til et felles opplegg som sikrer foreldre reell valgfrihet med hensyn til barnetilsynsordninger. Dette uttaler lederen i Kristelig Folkepartis Kvinner, Randi Gran Tørring.
- Senterkvinnene kan umulig være bekvemme med en situasjon hvor deres parti hindrer en forbedring av småbarnsfamilienes økonomi. Det må også være vanskelig for dem å se at både bondekvinnelaget og Husmorforbundet støtter KrFs overføringsmodell. KrFK vil oppfordre Senterkvinnene til å synliggjøre sitt standpunkt, og til å dra sammen med oss for en rettferdig fordeling av de statlige midler, sier Gran Tørring.
- Vi vet at store deler av Senterpartiets velgere ønsker seg rettferdighet mellom småbarnsforeldre, og at de er misfornøyde med Senterpartiets ensidige satsing på småbarnstillegget. Jeg tror heller ikke Senterpartiet tjener noe på bastant å kreve saken oversendt til landsmøtebehandling. De har hatt en gyllen sjanse nå i år til å få en rettferdig overføring på plass; neste år kan situasjonen være helt annerledes, sier Gran Tørring.
- Senterpartiet kan stole på at dette vil være en dårlig sak for dem i valgkampen til neste år, uavhengig av hva landsmøtet måtte konkludere med. Vi skal sørge for at folk husker hvem som stanset reformen i år, slutter Gran Tørring.
