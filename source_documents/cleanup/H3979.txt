
9.3.2001
Marit Tingelstad,
Pressemelding fra
Om stortingsmeldingen om høyere utdanning:
REGJERINGENS FORSLAG KREVER VILJE TIL ØKONOMISK LØFT
Senterpartiet er positiv til flere av forslagene som ligger i Regjeringens stortingsmelding bl.a. bedre studiekvalitet, raskere gjennomføring og økt stipendandel. Men, Senterpartiet stiller spørsmål om Regjeringens vilje til å legge inn de nødvendige ressurser. Det siste års budsjettforslag var et skremmende eksempel i så måte, sier Marit Tingelstad, Senterpartiets utdanningspolitiske talskvinne.
Forslaget om jevnlig evaluering gjennom studieåret og mindre vekt på avsluttende eksamen hilses velkommen fra Senterpartiets side. Derimot er vi skeptiske til om den skisserte ordningen ved at deler av studielånet skal konverteres til stipend ved avlagt eksamen er hensiktsmessig for alle studenter. Den foreslåtte ordningen må nøye vurderes i forhold til de ulike utdanningstilbud. Senterpartiet mener at forslaget kan virke for rigid, og vil se nærmer på dette ved stortings­behandlingen.
Meldingen stiller store krav til omstillingsevne ved utdanningsinstitusjonene. De gode inten-sjonene er bl.a. avhengig av en bedre rekruttering til forsker/undervisningsstillinger. Situasjonen i dag er urovekkende. Senterpartiet savner en omtale og strategi for dette i meldingen, sier Marit Tingelstad.
Det er positivt at det åpnes for at høyskolene skal kunne kalles universitet, uten at dette går ut over de fire breddeuniversitetene. Senterpartiet er overrasket over at Regjeringen ikke følger Mjøs-utvalgets kriterier for universitetsgodkjenning.
Senterpartiet forutsetter at omleggingen ikke må føre til at små og sårbare høyskoler sakker akterut med Regjeringens forslag. Senterpartiet vil oppfordre til tettere samarbeid mellom institusjonene, og vil videre arbeide for å sikre disse institusjonene gode arbeidsvilkår ut fra sin egenart.
Senterpartiet ser positivt på forslaget om flere eksterne medlemmer med i styrene for utdanningsinstitusjonene.
