
2003-2007
Rogaland Arbeiderparti
Rogaland Arbeiderpartis program for perioden 2003 til 2007.
RETTFERDIG FELLESSKAP
Rogaland tilhører en region med store muligheter - muligheter som vi i fellesskap kan utnytte for å skape et mer rettferdig samfunn. Skal vi klare dette, må vi styrke evnen og viljen til å skape og til å dele. Til å utvikle et samfunn der alle har noe å leve av og noe å leve for.
Likestilling mellom kjønnene skal være tydelig i vår politikk.
Arbeiderpartiet vil at alle skal ha like muligheter. Gjennom en rettferdig fordeling av goder og plikter skal den enkelte få trygghet og muligheter for egenutvikling. Det er ingen motsetning mellom individuell frihet og et sterkt fellesskap - tvert om. Gode fellesløsninger gir mennesker mulighet til å bestemme over sitt eget liv. Alle skal ha mulighet til å velge utdanning. Alle må få mulighet til å arbeide til en lønn det går an å leve av. Vi må fortsatt ha velferdsordninger for alle, samtidig som vi må øke innsatsen for de som har det aller vanskeligst.
MER MAKT TIL FOLKET
Demokrati er folkestyre. De siste 10-15 årene har det imidlertid blitt gradvis mindre muligheter for folkevalgte til å styre på både lokalt og regionalt nivå. Denne utviklingen skyldes et bevisst ønske om å delegere myndighet fra politisk til administrativt nivå. Etter vårt syn har utviklingen gått for langt. Vi ønsker ikke mer politisk detaljstyring, men muligheten for mer overordnet politisk styring er nødvendig både i fylket og i kommunene.
Vi opplever også en stadig sterkere sentralisering til statlige myndigheter. Flere statlige reformer hvor pengene ikke følger med, er eksempler som underbygger denne påstanden.
Totalt fører dette til avmakt og stor gjennomtrekk i kommunestyrer og fylkesting. Denne utviklingen må snus. Rogaland Arbeiderparti vil arbeide aktivt for å øke det politiske handlingsrommet på lokalt og regionalt nivå. Dette gjelder både i forhold til inntektssystemet, og innenfor områder som miljø, samferdsel og næringspolitikk. De folkevalgte må ta tilbake makta i lokalpolitikken!
EN STERK REGION
Et demokrati skal fungere. Derfor er det viktig å skape et system der oppgaver blir løst på lavest mulig nivå - av folkevalgte representanter.
I dag er det overlappende ansvarsforhold på mange områder, spesielt mellom fylkesmann og fylkeskommuner/kommuner. Men dobbelt byråkrati gir ikke dobbel velferd. Prinsippet bør være at avgjørelsesmyndigheten legges til det nivået saken tilhører.
Vi ønsker et sterkt regionalt nivå med folkevalgt styring. Slik kan vi på best mulig måte utvikle regionen vår basert på særtrekk, strategier, styring og samordning. Dette kan skje gjennom en regionalisering etter europeisk mønster - med justering av fylkesgrenser, sammenslåing av fylker og større overføring av myndighet fra staten til regionene. Slike grep vil bidra til en god utvikling av hele nasjonen.
Større og mer robuste regioner vil styrke lokaldemokratiet, og framstå som mer funksjonelle og effektive. Vi vil få mer handlekraftige politiske enheter, samt bedre tjenesteproduksjon og utviklingsmuligheter. Det vil også kunne åpne for færre og sterkere kommuner
Rogaland Arbeiderparti vil arbeide aktivt for en sterk og selvstendig Vestlandsregion. Regionen må få ansvar for egne styrings- og utviklingsoppgaver slik som samfunns- og arealplanlegging, samferdsel, miljø, kultur, videregående opplæring og tilrettelegging av næringsutvikling med vekt på sentrale næringer og muligheter. Høyere utdanning, forskning og utviklingsarbeid er primært et statlig ansvar, men må i større grad sees i sammenheng med det regionale utviklingsarbeidet.
De statlige regionale ledd - fylkesmann, fylkeslege og utdanningskontor - bør slås sammen og konsentrere seg om statlige kontroll- og tilsynsoppgaver. Øvrige oppgaver bør og skal overføres til regionalt folkevalgt nivå!
Gode løsninger krever et godt samarbeid og en åpen dialog med de ansatte i fylkeskommunen og kommunene. Samtidig må samspillet mellom de forskjellige forvaltningsnivåene styrkes. Rogaland Arbeiderparti mener at fylkeskommunen i samarbeid med kommunene og gjennom et eget servicetorg må bedre servicen overfor innbyggerne.
ARBEID FOR ALLE
Arbeiderpartiets mål i næringspolitikken er å utvikle og sikre grunnlaget for næringsvirksomhet. Spesielt vil vi bidra til å skape nye arbeidsplasser i distriktene basert på teknologisk utvikling innen bruk av naturgass, fornybar energiproduksjon, matproduksjon og bioteknologi. Rogaland Arbeiderparti vil sammen med fagbevegelsen kjempe for å styrke verftsindustrien på Vestlandet.
Vi vil opprettholde et allsidig, effektivt og miljøvennlig landbruk. Vi vil også satse på fiskeri- og oppdrettsnæringen, samt styrke fiskeflåten. For å trygge bosettingsmønsteret i fylket mener vil at foredlingsgraden innen landbruk, fiske og oppdrett må økes.
Arbeiderpartiets politikk for fortsatt økt verdiskapning omfatter sterk offentlig innsats for utdanning, forskning og infrastruktur, og forutsigbare og forenklede rammebetingelser for næringslivet. En aktiv distriktspolitikk er et viktig ledd for å sikre denne verdiskapingen. For å beholde kompetansen i den offshorerelaterte verkstedindustrien vil innlands bruk av naturgass som råstoff og energi bli særdeles viktig.
Arbeid til alle er et grunnleggende mål for Rogaland Arbeiderparti. Økt arbeidsledighet betyr økt forskjell mellom folk. Spesielt går det ut over yrkeshemmede og folk med minoritetsbakgrunn.
Arbeidslivet skal ha plass til alle. Arbeid sikrer mennesker inntekt, et sosialt nettverk og muligheten til å bruke egne evner. Rogaland Arbeiderparti ønsker derfor en næringsutvikling der partier, fylkeskommunen, kommunene og næringsorganisasjonene spiller på lag.
For næringslivet i Rogaland - og dermed innbyggerne - er det viktig med et sterkt regionalt samarbeid på tvers av kommune- og fylkesgrense. Derfor er det avgjørende at fylkeskommunens rolle som regional utviklingsaktør styrkes. Også samspillet mellom kommunene må styrkes. Det samme må infrastrukturen både for ordinær transport og for naturgass.
Rogaland Arbeiderparti vil:
· sørge for gunstige rammebetingelser for konkurranseutsatt industri, for å motvirke utflagging og konkurser
· sammen med næringslivsaktørene arbeide aktivt for å tydeliggjøre Rogaland og vestlandsregionens behov og interesser
· sikre en høy og målrettet innsats innenfor forskning og utvikling
· bidra til å etablere et prosjekt med et 2-års professorat på Ullandhaug innenfor bioteknologisk forskning med en utenlandsk kapasitet
· Sørge for gunstige rammebetingelser for utvikling av landsledende kompetansesentra for naturgassenergi på Haugalandet
· at gass tas i bruk på Nord-Jæren og bioteknologi i Stavanger-regionen (Mekjarvik).
· at hurtiggående gassdrevne ferger skal introduseres på alle sentrale fergestrekninger på Vestlandet
· prioritere og videreutvikle arbeidet i etablerte og nye samarbeidsorganer, slik som ARNE (arena for regional næringsutvikling og entreprenørskap)
· samarbeide og samhandle med kommunene for å utvikle og skape flere lærlingeplasser.
· stimulere arbeidsgivere med økonomiske virkemidler slik at yrkeshemmede inkluderes i arbeidslivet i samarbeid med aetat
· sikre arbeidstakernes rettigheter i sykelønnsordningen og slå ring om avtalefestet pensjon
· bidra til å flytte sentrale offentlige etater og tilsyn fra Oslo-regionen til Vestlandet.
MILJØ OG FRILUFTSLIV
Naturen er vår felles eiendom og ressurs. Ikke bare vi som lever i dag, men også etterkommerne våre har krav på omgivelser som gir dem muligheten til å dekke sine behov. Vi har derfor et overordnet ansvar for å forvalte naturen ut fra et langsiktig perspektiv.
Vi opplever truslene mot vårt miljø på mange felt. Noen av disse er avgrenset til bestemte geografiske områder, mens andre er av global karakter. Å bidra til en bærekraftig utvikling både lokalt og globalt krever fellesskapsløsninger. Vi må sikre at vi oppfyller vår egen tids behov uten å redusere framtidige generasjoners mulighet til å oppfylle sine.
Samtidig øker behovet for energi. Derfor er det viktig å utvikle norsk energiproduksjon videre - også ved å satse på nye og enda mer miljøvennlige alternativer.
Hovedutfordringen å finne balansen mellom økologiske og økonomiske hensyn. En balansert miljøpolitikk er det beste for både naturen og arbeidslivet. Der det oppstår konflikter, skal de økologiske hensyn som hovedregel overordnes de økonomiske.
Dagens avfallshåndtering fører til en rekke miljøproblemer. Rogaland Arbeiderparti vil bidra til at det settes fokus på problemstillingene rundt dette, ikke minst foredling av avfallet. Også transportsiden bør vurderes i et miljøperspektiv.
Fylket vårt har fantastiske naturområder som gir både fastboende og turister unike muligheter for opplevelser og rekreasjon. Rogaland Arbeiderparti vil sikre at alle har adgang til natur og friluftsliv. Vi er opptatt av jordvern, men vil samtidig peke på at en i pressområdene også tillater næringsutvikling og boligbygging. Fylkesdelplanen for Nord-Jæren er et viktig dokument som fylket og kommunene må følge opp.
Rogaland Arbeiderparti vil:
· være pådriver for å videreutvikle lokale miljøplaner
· verne om alles adgang til natur og friluftsliv
· sikre alle rett til jakt og fiske og en bærekraftig forvaltning av bestandene
· arbeide for økt satsing på kalking av vann og vassdrag, basert på nyere forskning
· prioritere ENØK-tiltak i fylkeskommunale bygg
· oppruste eksisterende kraftverk
· ta i bruk naturgass som energibærer i Rogaland
· medvirke til utvikling av fornybare energikilder
· beskytte og gi alle tilgang til våre strandsoner
SKOLE / UTDANNING
Arbeiderpartiet vil sikre lik rett til utdanning i en god og framtidsrettet skole der alle har de samme mulighetene uavhengig av bakgrunn, kjønn og bosted. Skolen må møte hver elev med en opplæring tilpasset den enkeltes evner og forutsetninger. Som et ledd i dette ønsker vi derfor å fjerne alle egenandeler i grunnskolen og videregående skole, samt å gjøre læremidler gratis.
Rogaland Arbeiderparti mener det er en styrke ved det norske samfunn at de fleste barn, uansett bakgrunn, møtes i den samme offentlige fellesskolen. Vi vil advare mot en utvikling som fremmer privatisering og kommersialisering av skolen. Den offentlige skolen må gis ressurser og utviklingsmuligheter som sikrer god kvalitet.
Gjennom kompetansereformen har voksne fått rett til grunnskole og videregående opplæring. Rogaland Arbeiderparti vil i samarbeid med studieorganisasjonene og organisasjonene i arbeidslivet legge til rette for at en slik opplæring blir best mulig tilpasset den enkeltes ønsker og næringslivets behov. Vi vil også prioritere et bedre samarbeid mellom fylkeskommunen og kommunene slik at alle som ønsker det, raskt skal få et samordnet tilbud.
Arbeiderpartiet ønsker at elevene selv skal få velge hvilken videregående skole de vil gå på, men ser at dette kan få uheldige konsekvenser for distriktsskoler. For at valgmuligheten skal bli reell og at elever skal kunne få opplæring i sitt nærmiljø er det derfor viktig at tilbudet på distriktsskoler opprettholdes.
Rogaland Arbeiderparti vil:
· ha gratis videregående skole, inkludert læremidler
· at ungdomskortet skal utvides til å gjelde for flere aldersgrupper
· arbeide for universitet på Ullandhaug og utvikle høyskolen Stord, Haugesund.
· ha som mål å fortsatt ligge i landstoppen når det gjelder antall lærlinger
· styrke rådgivningstjenesten og legge til rette for et opplæringstilbud som tar hensyn til elevenes ønsker og næringslivets behov
· styrke distriktsskolene
· øke fokus på tilpasset undervisning ut fra den enkeltes behov
· satse på kvalitet i skolen, inkludert bibliotektjeneste, internasjonalisering og IT
· ha større vektlegging på entreprenørskap i skolen
· styrke skolehelsetjenesten
· følge opp arbeidet mot rasisme og fremmedfrykt i skolen
· satse på å få utvikle et tilbud på IT-basert voksenopplæring i distriktene
SAMFERDSEL
Rogaland Arbeiderparti vil satse på samferdselssektoren og prioritere kollektivtrafikken spesielt. Gode transportløsninger vil bedre næringsgrunnlaget i fylket og styrke bosettingen i distriktene. Dårlige kollektivløsninger fører til vekst i biltrafikken og gir store miljøproblemer. Skal vi klare å redusere forurensingen fra samferdselssektoren, må flere velge kollektivtransport framfor bil.
Vi vil derfor ta et krafttak for å utvikle kollektivtransporten til å være et bedre alternativ til bilen, i byer og tettsteder. Vi vil også prioritere utbedring og vedlikehold av fylkesveiene, og arbeide aktivt for at Risavika får status som nasjonalhavn .
Rogaland Arbeiderparti vil:
· prioritere utbygging og rassikring av utsatte vegstrekninger
· arbeide aktivt for utbygging av dobbeltspor på Jærbanen mellom Stavanger og Sandnes, og bybane med sidespor til Stavanger lufthavn, Sola
· medvirke til ny trasé på Sørlandsbanen og utbedring av E39 gjennom Drangsdalen
· videreutvikle og øke frekvensen på buss, bane og båt
· videreutvikle gass som drivstoff i fergesektoren
· arbeide for flere gang- og sykkelstier
· arbeide for å innføre 50% rabatt for studenter
· arbeide for å få godsterminalen til Nord-Jæren og vurdere sidespor for godstransport til Risavika
· arbeide for fastlandsforbindelsene Ryfast- Finnfast- Rogfast
· støtte forslag om ekstraordinær finansiering av prioriterte bru- og vegprosjekter og kollektivtiltak på Haugalandet
· at flyplassene på Karmøy og Sola skal utbygges videre
· arbeide for flere bilfrie områder i fylkets bysentra
· videreutvikle hurtigbåt-, tog- og busstilbudet i fylket
· arbeide for økt tilgjengelighet for funksjonshemmede i kollektivtrafikken
HELSE
Rogaland Arbeiderparti vil at alle som har fysiske eller psykiske lidelser, skal få god, kvalifisert hjelp. Vi vil også arbeide aktivt for at statlige myndigheter gir oss gode rammevilkår for vår helseregion. Det er også viktig å øke utdanningskapasiteten av fagfolk innen helse og omsorg. Vi mener det er viktig med en bedre samordning av psykiatritilbudet.
Rogaland Arbeiderparti vil:
· styrke barnevernstjenesten slik at barn og unge sikres omsorg og nødvendig hjelp til rett tid
· i samarbeid med kommunene forsterke helse- og sosialtjenesten slik at rusmisbrukere tidlig kan få hjelp, samt styrke ettervernet
· sikre barn og unge psykiatrisk tilbud og etablere livssynsnøytrale familievernkontor
· sikre tannhelsetjenesten i distriktene og redusere egenbetalingen for tannhelsetjenester
KULTUR
Kulturpolitikken skal bidra til å bryte ned gamle klasseskiller og bekjempe at der skapes nye. Kultur gir livet innhold og kvalitet og blir stadig mer bestemmende for bosettingen. Rogaland Arbeiderparti støtter arbeidet for nytt konserthus på Nord-Jæren, og arbeidet for at Stavanger-regionen skal bli europeisk kulturby i 2008. Et mangfoldig kulturliv er avhengig av offentlig støtte.
Frivillige organisasjoner skaper arenaer hvor det dannes grunnlag for demokrati. De har sitt utgangspunkt i et sterkt engasjement, vilje og lyst til å delta, og at det er kort vei fra ideer til handling. På ulike måter bidrar frivillige organisasjoner sterkt til fellesskapsløsningene våre. Vi må verne om og stimulere til videreutvikling av de frivillige organisasjoners rolle for felles velferd. I framtiden må disse gis enda sterkere rom for å være viktige brikker i velferdssystemet.
Rogaland Arbeiderparti vil:
· prioritere barn og unge i tildelingen av kulturmidler
· prioritere et samarbeid med kommunene om "Den kulturelle skolesekken"
· sørge for tilgjengelige, gratis og gode bibliotek med adgang til internett
· gi kunstnere i etableringsfasen gode rammevilkår
· arbeide for et variert idrettstilbud i hele fylket
· fremme forståelse for andre kulturer og mennesker med annen bakgrunn
· støtte arrangement med flerkulturell deltakelse
· at fylkeskommunen skal øke innsatsen innen utsmykning og estetikk
ROGALAND SOM INTERNASJONAL AKTØR
Kontakt med andre lands myndigheter er først og fremst en statlig oppgave. Rogaland Arbeiderparti mener likevel at også fylkeskommunen har interesse i å ivareta over landegrensene.
De store omstillingene i produksjons- og samfunnslivet henger nøye sammen med den raske teknologisk utviklingen. Avstand er ikke lenger noen hindring med alle framskrittene innenfor transport, telekommunikasjon og IT. Denne utviklingen fører også til økt internasjonalisering og sammensmeltning av markeder.
I sitt internasjonale engasjement må Rogaland fokusere sterkt på områder som er av stor betydning for fylket, bl.a. energi og matindustrien.
I arbeidet med å etablere en sterk Vestlands-region bør Rogaland dra nytte av de erfaringene EU-landene og EU-systemet har gjort på dette området. Vårt europakontor i Brüssel bør prioritere regionaliseringsarbeidet høyt i perioden som kommer.
Rogaland Arbeiderparti vil:
· styrke kontakten med regioner i land rundt Nordsjøen
· bedre kommunikasjonen og reisemulighetene mellom disse områdene og vårt fylke
· fortsette engasjementet i internasjonale organisasjoner som har betydning for befolkningen og næringslivet
· medvirke til styrket vennskapssamarbeid med den tredje verden
· arbeide med å etablere en sterk Vestlands-region, som i større grad drar nytte av erfaringer fra EU-systemet
