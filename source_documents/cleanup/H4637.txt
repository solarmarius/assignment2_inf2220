
23. august 1999
Vidar Bjørnstad
Frp vil innføre livstidsstraffen
- Fremskrittspartiet kom på en pressekonferanse mandag 23. august med et nytt kriminalpolitisk utspill, som i praksis vil bety en innføring av livstidsstraffen, kommenterer stortingsrepresentant og kriminalpolitisk talsmann i Ap, Vidar Bjørnstad.
Frp foreslår en automatikk i straff for gjengangerkriminalitet: En dobling for annengangskriminelle, tredobling for tredjegangskriminelle og en firedobling for fjerdegangskriminelle o.s.v. Fremskrittspartiets forslag bryter med grunnprinsippet i vårt rettssystem om at domstolene skal være uavhengige og at straffen utmåles ut i fra den individuelle forbrytelse, innenfor de strafferammer som Stortinget har vedtatt med en maksimumsstraff på 21 år. Dette er prinsippet i en individuell straffeutmåling. Forslaget vil bety en dramatisk økning av straffeutmålingen for gjengangerkriminalitet, og bygger på modellen i USA hvor en faktisk kan risikere livsvarig fengselsstraff ved mindre former for kriminalitet, som for eksempel biltyveri. Strengere straffer har vært, og er fortsatt Fremskrittspartiets eneste løsning på bekjempelse av kriminalitet.
Arbeiderpartiet har flere ganger sammen med alle partiene på Stortinget, påpekt at straffeutmålingen for gjengangerkriminalitet er for lav og bør skjerpes. Dette kan domstolene gjøre innenfor eksisterende strafferammer, som er vide nok, men som i dag ikke utnyttes fullt ut. Det er viktig at samfunnet reagerer overfor vinningskriminalitet og sterkere overfor gjengangerne. Undersøkelser viser imidlertid at straffen alene, ikke hindrer ny kriminalitet. Det er derfor viktig at en forsterker innsatsen for å hindre tilbakefall, ved en sterkere oppfølging av tidligere straffedømte, f.eks. bedre ettervern og behandling av rusmisbruk. Da kan man også hindre at kriminelle handlinger skjer.
