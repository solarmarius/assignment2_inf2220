
tirsdag 31. august 1999 12:03:35
Venstre utfordrer Arbeiderpartiet om Saltfjell-utbyggingen
- Dersom Arbeiderpartiet stiller seg bak kravet om en ny konsekvensutredning av den resterende Saltfjell-utbyggingen, er det flertall på Stortinget for en slik ny gjennomgang. Venstre utfordrer Arbeiderpartiet sentralt til å tone flagg for å unngå en utbygging som er meget konfliktfylt, og som vil bli gjennomført på tvers av ønskene fra de berørte kommuner og Nordland fylkeskommune.
Dette sier Venstres parlamentariske leder og medlem av Stortingets miljø og energikomite, Gunnar Kvassheim. Dette er en stor miljøsak som bør bli tema i valgkampen, både lokalt og på den nasjonale arena.
Saltfjell-utbyggingen bl e vedtatt på 80-tallet. En del av utbyggingen er også foretatt. Nå står den resterende for tur. Fra en rekke hold fremmes det krav om ny konsekvensutredning, siden det er gått så lang tid siden utbyggingen ble vedtatt. I mellomtiden har premissene endret seg. Det samme har synet lokalt, der det nå står et samlet politisk miljø bak ønsket om en revurdering. Blant annet har LO og Arbeiderpartiet i Rana skiftet syn.
Venstre støtter ønsket om en ny konsekvensutredning. Dersom et flertall på Stortinget deler Venstres syn, vil det gi Regjeringen et godt grunnlag for å be Statkraft om å foreta en ny utredning.
Arbeiderpartiets stortingsrepresentant Gunnar Breimo fra Nordland støtter tanken om ny gjennomgang. Dersom dette ønsket følges opp av Ap sentralt, og ikke bare et lokalt valgkamputspill, kan det gi gjennombrudd i denne viktige miljøsaken.
- Energi og miljøkomiteens leder Jens Stoltenberg må tone flagg før valget, sier Gunnar Kvassheim.
