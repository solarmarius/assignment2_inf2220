
Stortinget, 15. april 1999
FREMSKRITTSPARTIETS
STORTINGSGRUPPE
Fra stortingsrepresentant Carl I. Hagen
Bankkrisen
Fremskrittspartiet vil at staten yter en erstatning til alle bankaksjonærer som fikk sine aksjer i Kredittkassen, Fokus Bank og Den Norske Bank nullet ut.
Stortingets Kontroll- og Konstitusjonskomite behandlet i dag innstillingen fra kommisjonen som ble nedsatt for å vurdere bankkrisen, den såkalte Smith-kommisjonen.
- I denne saken er det skjedd et overgrep. Staten har tilegnet seg 100% eierskap i disse tre bankene. I ettertid kan vi slå fast at bankene hadde en substansiell verdi, selv om staten ganske enkelt kuttet ut aksjonærene ved å sette verdien av aksjene til null. Det er forstemmende at Fremskrittspartiet står alene med dette standpunktet, sier Carl I. Hagen (FrP) i en kommentar.
- Likeledes må det foretas en beregning av hva staten har tjent ved først å yte midler fra banksikringsfondet, deretter å tilegne seg eierskapet i bankene, for til slutt å selge dem som aksjeselskaper, sier Hagen.
