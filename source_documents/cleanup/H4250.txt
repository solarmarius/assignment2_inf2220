
søndag 20. september 1998 15:25:06
Venstres landsstyre:
Et stramt budsjett er nødvendig for å få ned renten
Venstres landsstyre forventer at Regjeringen legger fram et stramt statsbudsjett 5. oktober.
Jobb nummer en for både regjering og storting er å få til et så stramt stats-budsjett at tilliten til norsk økonomi styrkes med den følge at renta går ned. Det er nødvendig for å bytte ut markedets blinde innstramming med en mer sosial og rettferdig politisk styrt innstramming som ikke rammer de mest utsatte gruppene i samfunnet.
Den innstrammingen et økt rentenivå medfører rammer de med høye lån, enten det er små bedrifter eller unge barne-familier som nettopp har kjøpt seg sitt første hjem, mens de som tjener på renteøkningen er de veletablerte og kapitalsterke. En slik usosial fordeling kan ikke Venstres landsstyre akseptere.
Venstres landsstyre har registrert at også opposisjonspartiene ser alvoret i situasjonen og håper at dette kommer til uttrykk gjennom ansvarlighet i budsjettprosessen. Venstres landsstyre regner med at så skjer. Dette er nødvendig for ikke å underbygge usikkerheten og dermed trykket mot norsk økonomi. Norsk politikk trenger samarbeid, ikke stillingskrig.
