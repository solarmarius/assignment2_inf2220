
Torsdag 17. februar 1994
Kristelig Folkepartis leder Kjell Magne Bondevik:
IKKE SVEKK VINMONOPOLET I EU-FORHANDLINGENE
Norge må ikke gi opp deler av Vinmonopolets oppgaver i EU-forhandlingene. Det vil være brudd på norsk alkoholpolitikk og kan gjøre det vanskeligere å forsvare andre tiltak ut fra hensynet til folkehelsen, advarer Kristelig Folkepartis leder Kjell Magne Bondevik.
Meldingene om at Regjeringen vil svekke Vinmonopolet i EU-forhandlingene ved å oppgi import- og engrosmonopolet, går på tvers av det handelsminister Grete Knudsen skrev i brev av 1. februar til KrFs Stortingsgruppe. Her sier statsråden at Regjeringen holder fast på det standpunkt som ble skissert i stortingsproposisjonen om EØS-avtalen når det gjelder Vinmonopolets framtidige stilling. Her mente Regjeringen at Norge i hovedtrekk kan opprettholde Vinmonopolet som i dag. Vi må kunne forvente at Regjeringen står på og holder ord i mer enn to uker, sier Bondevik.
Bondevik sier at det fortsatt er ønskelig å opprettholde Vinmonopolets enerett til import og engrosomsetning for å sikre en sterkt og helhetlig monopolsystem via Vinmonopolet. Det er ikke ønskelig å få private aktører inn på dette markedet fordi disse vil ha interesse av å fremmer mer liberale holdninger til alkoholbruk for å tjene mer penger på sosiale problemer.
Kristelig Folkeparti mener det lar seg gjøre å argumentere for den norske Vinmonopolordning ut fra hensynet til folkehelsen. I EØS-regelverket er dette en legitim grunn for å beholde et handelsmonopol, og dersom Regjeringen gir opp et slikt standpunkt i EU-forhandlingene, vil det være et nederlag for folkehelsehensynene, sier KrF-leder Kjell Magne Bondevik.
