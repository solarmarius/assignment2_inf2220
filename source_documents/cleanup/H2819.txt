
Pressemelding tirsdag 28.februar 1995
De kristendemokratiske partiene i Norden:
Voldsutviklingen kan brytes!
Voldsutviklingen må møtes med realistiske og kraftfulle virkemidler. Det er de forebyggende tiltakene som kan snu utviklingen i positiv retning.
Oppbyggingen av et rettssamfunn forutsetter allmenn deltakelse. Et hvert rettssamfunn er avhengig av at normer og verdier blir formidlet til den oppvoksende slekt. Dette er spesielt viktig i de første oppvekstårene og gir derfor familien et spesielt ansvar. Men også andre formidlere av verdier har stor betydning, for eksempel førskole, skole, organisasjonsliv og de ulike mediene.
I arbeidet med å forebygge volden er det spesielt viktig å støtte opp om familien. I tillegg er førskole og skole viktige medspillere som må støttes. En del av det politiske ansvaret innebærer blant annet å tydeliggjøre viktigheten av å forebygge ett voldssamfunn. Dette kan gjøres gjennom informasjon rettet inn mot foreldre, ansatte i skole og førskole, og aktørene i mediene.
Om familien under de tidlige oppvekstårene ikke kan overføre verdier og normer, kan øvrige formidlere av normer få stor betydning for individenes volds- og kriminalitetstilbøyelighet. Det fremgår av diskusjonen om TV-volden i ulike former at når familien ikke kan fylle sin rolle som etikkoverfører, har medietilbudet, spesielt video, stor gjennomslagskraft.
Moderne forskning bekrefter også at oppdragelsen påvirker oppførselen gjennom hele livet. Mennesker som ikke får korrigert feilaktig oppførsel, har tilbøyelighet til å begå voldshandlinger og andre lovbrudd. Stabile voksenrelasjoner under oppveksten er nødvendig for at formidlingen av verdier og normer skal fungere.
Fedrenes betydning må spesielt fremheves ettersom mange barn i dag er helt uten kontakt med sin far.
Det kreves også konkrete tiltak på kort sikt for å
- drastisk redusere ungdomsarbeidsledigheten
- kunne reagere raskt på ungdomskriminalitet, for så å følge opp med tiltak som reduserer risikoen for nye lovbrudd, for eksempel samfunnstjeneste
- redusere tilgangen på alkohol og narkotiske stoffer.
- stimulere de frivillige organisasjonene til å ta et større ansvar for aktiviteter som inkluderer hele familien
