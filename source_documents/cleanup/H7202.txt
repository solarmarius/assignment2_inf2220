
19.06.03
Stortingsrepresentant Karita Bekkemellem Orheim (A)
- Leirskole og øremerkede tilskudd
Fra flere skoler er det kommet klager over at elevene ikke får dra på leirskole på grunn av kommunenes dårlige økonomi. Mangelen på penger har ført til at flere kommuner har valgt å kutte ned på leirskoletilbudet eller bytte ut tilbudet med et mindre kostbart opplegg som for eksempel en skogstur. Regjeringen bevilget 90 millioner kroner i inneværende år til formålet, Arbeiderpartiet foreslo 120 millioner kroner. Problemet er at penger øremerket til leirskole går inn i det ordinære kommunebudsjettet, og ikke som forutsatt og øremerket, til elevenes beste.
Arbeidepartiet er svært skuffet over at Regjeringen ikke holder sine løfter til skolebarna. I fjor understreket partiene at alle barn må ha samme mulighet til å ta del i de aktivitetene skolen arrangerer uavhengig av den økonomiske situasjonen til foresatte. Stortinget slo også fast at leirskoleopphold er en fin tradisjon som har en svært god virkning for det sosiale miljøet i klassen. Det var også enighet om at kommunenes muligheter til å ta seg betalt for utgifter ifm leirskoleopphold skulle falle bort.
Dessverre var det bare Arbeiderpartiet som ville sikre alle elevene leirskole ved å lovfeste oppholdet. Fortsatt mener vi at leirskole må lovfestes og sikres ved at det offentlige betaler lønn til undervisning, reise og opphold. De øvrige partiene i Stortinget vil ikke legge føringer på kommunene, noe som igjen betyr at kommunene ikke har plikt til å tilby elevene leirskoleopphold, men kan bruke pengene til andre formål. Resultatet av dette ser vi blant annet i Lørenskog og andre kommuner som har valgt bort leirskoletilbudet til tross for øremerking av midler.
Regjeringen har i forbindelse med kommuneproposisjonen for 2004 som er til behandling i Stortinget, foreslått å ta bort øremerkingen og dermed legitimere at kommunene bruker leirskoletilskuddene til andre formål. Usikkerheten rundt omkring på skolene er igjen innført med full kraft, mindre enn et halvt år etter at Stortinget vedtok øremerking som hadde som formål å rydde opp i den kommunale usikkerheten omkring leirskole. Arbeiderpartiet vil fortsatt arbeide for å få lovfestet alle barns rett til et leirskoleopphold i grunnskolen uansett foreldrenes inntekt. Derfor er gratisprinsippet så viktig for oss.
