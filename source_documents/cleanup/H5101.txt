
Oslo 5. september 2001
Rød Valgallianse
-
HAR KVINNER RÅD TIL SV?
- Vil et SV i maktposisjon kjempe for kvinners krav? Hva sier SV-leder Kristin Halvorsen? Vil hun gå for 9 milliarder i kvinnelønnspott på statsbudsjettet?
Det er Sigrid Angen, 2.kandidat på RV sin Oslo-liste, som stiller disse spørsmålene. Hun er bekymret for hvordan den videre kampen for likelønn skal utvikle seg når SV viser å fire på viktige kvinnepolitiske krav i valgkampinnspurten.
SV har allerede gitt opp sekstimersdagen for mulige regjeringstaburetter. Kan vi stole på at SV vil gå inn for kvinnepott på statsbudsjettet?
All erfaring viser at kvinnelønna ikke blir prioritert i tarifforhandlinger. Kvinner henger etter, noe har sammenheng med at det norske arbeidsmarkedet er ett av de mest kjønnsdelte i Europa, men også med at tradisjonelle kvinneyrker ikke verdsettes på samme måte som mannsyrker, blant annet når det gjelder skifttillegg etc. Det må øremerkes midler for å få bort den diskriminerende lave kvinnelønna. 9 milliarder trengs. Kvinner utfører 300000 årsverk i kommunesektoren. De har 10 % lavere lønn enn menn,en lønnsforskjell som bare kan forklares med kjønn. For likelønn kreves 30 000 per person. Summen blir 9 milliarder. Dette gjelder kommunal sektor, der nødvendige midler kan bevilges over statsbudsjettet. En slik bevilgning kan videre fungere som brekkstang for lavtlønte kvinner i andre sektorer i tarifforhandlinger.
- Utviklingen på 90-tallet viser at det ikke oppnås likelønn i offentlig sektor uten tiltak fra sentrale myndigheter. Forskjellene mellom menns og kvinners lønninger reduseres ikke. Alle de som har jobbet for kvinnelønna bør få en avklaring på om de kan stole på at det blir prioritert i kommende statsbudsjett. Vi trenger en kvinnelønnspott på 9 milliarder i første omgang for å rette opp skjevhetene i lønnsdannelsen i Norge, sier Elise Malde som er kvinnepolitisk ansvarlig i Rød Valgallianse.
- Vi krever en garanti fra SVs leder Kristin Halvorsen for at SV ikke vil gå bort fra dette kravet, og at SV aktivt vil gå inn for en kvinnelønnspott på statsbudsjettet. Norske kvinner fortjener det, mener Sigird Angen og Elise Malde.
