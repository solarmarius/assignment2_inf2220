
2003-2007
Kystpartiet
Kommune- og Fylkestingsvalget 2003
Et verdikonservativt sentrumsparti.
Norge er en kyststat og maritim nasjon. Dette faktum må prege norsk politikk!
Vi vil verne om kristne, demokratiske og økologiske grunnverdier.
Vi vil verne om familien, lokalsamfunnet og nasjonen som de viktigste rammer for enkeltmenneskets trygghet og utvikling.
Vi vil arbeide for stabile samfunnsforhold ved å gi folk arbeid, medbestemmelse og et godt miljø der de bor og har sine nettverk.
Vi vil verne enkeltmennesket mot overgrep fra ulike maktkonsentrasjoner.
Et av hovedverktøyene til kontroll over egne liv er nasjonalstaten.
Vi må ha nasjonal beskyttelse mot den globaliserte monopolkapitalismen.
Fjerner vi nasjonalstaten, vil internasjonale firma få kontroll. Dog har Oslogrytas sterke sentralstyring gjennom mange år tatt overhånd og Kystpartiet vil arbeide for en desentralisering av makt som må overføres til flere regioner og distrikter.
Like viktig som det er å beskytte mot overgrep fra private, er det å beskytte det enklelte individ mot myndigheters og byråkraters overgrep.
Mennesker under sosialistisk eller liberalistisk overformynderi vil ofte bli uselvstendige og umyndige og dermed åpne for manipulering.
Nasjonen risikerer dermed å ikke lenger være selvstendig, og blir åpen for maktovertakelse av udemokratiske krefter utenfra.
Kystpartiet vil derfor arbeide for:
En funksjonsdyktig stat basert på demokratiske verdier og desentralisering.
Stabilt samfunn og bosetning.
Vern om arbeidsplassen der du bor.
Støtte boikott av Ringnes.
Vern om familie og hjem.
Sikre eiendomsretten.
Senke skatter og avgifter på basisbehov som hus, mat og arbeid.
Fjerne all skatt på bolig, også kommunal eiendomsskatt.
Legge forhold til rette for å styrke primærnæringene og distriktene.
Styrke våre maritime og offshorerettede virksomheter.
Beholde naturressurser, nøkkelbedrifter og industri på norske hender.
Arbeide for et godt og sunt miljø og støtte forskning og utvikling av alternative energiformer.
Sikre sunn mat og sunt vann.
Restriktiv innvandringspolitikk.
Bruke større deler av oljefondet til infrastruktur som f.eks veier i Norge.
Ytterligere utflytting av statsetater fra Oslo.
Styrke utdanning og forskning.
Nei til EU og EØS.
Sterkt forsvar.
Åpen kontakt og handel med andre land og nært samarbeid med FN og NATO.
Merkesaker
Bilferger på riks- og fylkesveier skal være gratis som i Sverige. (De er en del av veien.)
Vanlig tannlegebehandling/tannpleie skal inn under syketrygden. Tennene er også en del av legemet. (Slik de er det i de fleste vestlige land).
Bompenger på riks- og fylkesveier skal avskaffes. "Tunge" veiprosjekter (tunneler, broer, fergeanlegg etc.) finansieres av oljefondet. (Utenlandske entreprenører engasjeres og betales i Dollar).
Kommunale avgifter på bolig skal reduseres.
Sjøforsvarets kystradarkjede skal oppgraderes og kystberedskapen skjerpes.
Nytt radaranlegg bygges på Utsira.
Kystkultur og fartøyvern må styrkes. (Vår nasjonale arv).
Gratis skolebøker i den videregående skole.
Privatisering av E-verk må stoppes og strømprisen bringes under politisk kontroll.
Røykeloven må modereres og mobbing/trakassering av røykerne stoppes.
Hele handelsflåten må gis konkurransedyktige vilkår, - ikke bare fergerederiene.(Like vilkår som for E.U.).
Vest-Nordisk samarbeid (Grønland, Færøyene, Island, Norge) må styrkes for å demme opp for direktivene fra E.U. og sikre våre maritime, marine og offshorerettede interesser.
Invasjonen av fjordsel må bringes under kontroll.
Jærbanens dobbeltspor må ikke forsinkes ytterligere.
Rygjabø vg. skole på Finnøy bør utvikles til et nasjonalt forsknings- og kompetansesenter for fiskeoppdrett, havbruk og sjømat.
Minerydding i fiskefeltene utenfor Vestlandskysten må gis høy prioritet.
Det må gis fritak for arbeidsgiveravgift ved sykefravær i arbeidsgiverperioden.
Oljefondet skal ikke brukes til pokerspill i utlandet, men i langt større grad investeres i fremtidsrettet nasjonal infrastruktur (samferdselsprosjekter, utdanningsanlegg, sykehus/sykehjem, kulturanlegg m.m.).
Ballastvann fra oppankrede tankskip utenfor Jæren må bringes under kontroll.
Norges forsvar må konsentreres om eget territorium og våre maritime interesseområder. Deltakelse i NATO - (U.S.A.) - operasjoner langt utenfor Atlanterhavsområdet må reduseres.
Alternative energiformer (bølge- ,vind- , sol- , og bioenergi m.m.) må prioriteres høyt m.h.t. forskning og utvikling. Seriøse og lovende prosjekter støttes.
