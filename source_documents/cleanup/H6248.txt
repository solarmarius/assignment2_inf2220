
12.10.02
Trond Wathne Tveiten, Unge Venstre
Hvem er egentlig utenriksminister?
Norge spiller en stor rolle internasjonalt, sies det. Norge sitter i FNs Sikkerhetsråd. Vi har fredsmeklere på Sri Lanka og vi har drevet fredsforhandlinger i Midtøsten. Hvor god kvalitet det er på alt sammen kan diskuteres, men det er allikevel imponerende for en nasjon som har rundt fire og en halv millioner innbyggere.
Men når vi ser nærmere etter, hvor imponerende er det egentlig? I FN stemmer Norge alltid det samme som USA. Det mest dristige de finner på, er å stemme avholdende. Spør Jan Pettersen om hva som helst når det gjelder amerikansk politikk og han gjør alt for å unngå å svare. Spør han om dødsstraff, Kyotoavtalen eller Irak og mannen klarer ikke å komme med et eneste fornuftig svar. Det var smart å få plassert Norge i Sikkerhetsrådet - især for USA, for nå har de enda en stemme. En stemme som aldri stiller et eneste ubehagelig spørsmål, men bare jatter med. Vil USA at Norge skal øke oljeproduksjonen blir det gjort uten protestere. Skal forsvaret kjøpe nye fly må man spørre USA først. (Selvfølgelig - det er de som skal selge dem til oss.) Dette er et mønster som bare blir mer og mer tydelig. Vi er ikke i dag en selvstendig stat, men en amerikansk koloni.
To ting bør skje: Jan Pettersen bør aldri igjen få inneha et regjeringsverv. Vi kan ikke ha så tannlause og elendige politikere i slike viktige verv. For det andre burde Norge ikke få sitte i sikkerhetsrådet en gang til. Dette verv er så viktig at det burde gå til et land som forstår alvoret og eier mot til å bruke det fornuftig.
