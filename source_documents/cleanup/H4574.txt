
7. desember 1999
Grete Knudsen
- Et skritt i riktig retning
- Dette er et skritt i riktig retning, sier Grete Knudsen (Ap), leder i Kirke-, utdannings- og forskningskomiteen, etter at budsjettinnstillingen for komiteen var klar tirsdag kveld.
- Det var svært viktig for Arbeiderpartiet å få økt satsing på utdanning i budsjettet, derfor er det bra at vi har fått til økt statsstøtte til skolefritidsordningen, en start på en utlånsordning av skolebøker i videregående skole, samt studentboliger og økte tilskudd til universitet og høgskoler. Vi har tidligere sett at sentrum og Arbeiderpartiet er enige i store deler av utdanningspolitikken, og det er derfor bra at det nå også gir seg utslag i budsjettsamarbeid, sier Knudsen.
- På et område har det imidlertid vært nødvendig for komiteflertallet å rydde opp, for å blant annet følge opp Regjeringens egne løfter. Nå kan planleggingen for samlokalisering av høgskolene i Bergen, Bodø og Akershus starte opp, i tillegg til Stavanger og Østfold som Regjeringen opprinnelig prioriterte. Samtidig kan Høgskolen i Bø begynne å planlegge det nye idrettsanlegget, som vil bedre tilbudet for idrettsstudentene der - og renoveringen av urbygningen ved Universitetet i Oslo kan endelig komme igang, sier Knudsen
