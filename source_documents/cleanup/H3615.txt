
04.10.00
Rolf Reikvam:
Sosialistisk Venstrepartis Pressetjeneste
Rolf Reikvam: - Ingen skolesatsing i budsjettet
- Grunnskolene blir ikke prioritert i forslaget til statsbudsjett. Det satses ikke på noen av de tiltakene som er viktige for å skape en bedre grunnskole, sier SVs utdanningspolitiske talsmann Rolf Reikvam
Regjeringen har spent forventningene høyt til en skolesatsing i høstens budsjett. VG har på forhånd utnevnt utdanningsminister Trond Giske som budsjettvinner, men nå viser det seg imidlertid at en satsing på grunnskolen uteblir.
- Tallet på elever i klassen har vist en svak økning på hele 90-tallet.
Regjeringen foreslår ikke mer penger for å redusere elevtallet.
- Statsministeren har i debatter trukket fram skolefritidsordningen som særlig viktig. Statsbudsjettet innebærer imidlertid at færre barn kan benytte denne, og reduksjonen i overføringer kan også bety økt foreldrebetaling.
Reikvam er skuffet over at ikke Giske har klart å få gjennomslag for mer til grunnskolen. Det er der de største utfordringene ligger:
- Det viktigste nå er å gi skolene mer penger til undervisning. Konsekvensen av ikke å gjøre det, vil bli større klasser, mer tradisjonell klasseromsundervisning og mindre valgmuligheter for elevene.
Alternative undervisningsformer må det satses mye mer på enn det regjeringen legger opp til.
- SV vil foreslå en bevilgning på 200 millioner som skal stimulere skoler til pedagogiske utviklingstiltak. Pengene skal disponeres av den enkelte skole, avslutter Reikvam
