
Vest-Agder Kristelig Folkeparti
Fylkestingsprogram for 2003 - 2007
Innledning
Kristelig Folkeparti legger til grunn de kristne grunnverdiene og et demokratisk samfunnssystem, som respekterer menneskerettighetene og oppfordrer alle til å delta aktivt i samfunnet.
Et kristent menneskesyn innebærer at alle mennesker har lik verdi, fra unnfangelse til en naturlig død. Hver enkelt har egne retter og plikter. Mennesket er skapt til fellesskap med andre, både i personlig forstand og som medlem av samfunnet.
Vi mener familien spiller en fundamental rolle for samfunnet, og er et selvstendig og selvstyrt fellesskap.
Et kristent menneskesyn forutsetter at nestekjærlighet blir lagt til grunn både lokalt, nasjonalt og globalt. Forvalteransvaret gjelder fordeling av ressurser nå, men også i forhold til framtidige generasjoner.
Hvorfor et regionalt folkevalgt nivå (fylkeskommune)?
Fordi Vest-Agder Kristelig Folkeparti
er for direkte folkevalgt styring på lokalt, regionalt og sentralt nivå, , og at beslutninger tas nærmest mulig de som berøres
innser at det finnes regionale oppgaver som angår mange eller alle kommunene
mener Norge bør å unngå en altfor sterk og byråkratisk sentral forvaltning, som ikke makter å ta hensyn til regionale særtrekk og behov
finner det riktig og hensiktsmessig å øke eget ansvar for samfunnsutviklingen i egen region
·
Vest-Agder Kristelig Folkeparti ønsker en fylkeskommune som tar ansvar for partnerskap og samarbeid, og for å følge opp nasjonale målsetninger på regionalt nivå. KrF vil arbeide for at både kommunene og fylkene styrkes som forvaltningsnivå, og at statlig detaljstyring reduseres.
Et samlet Agder - en sterkere landsdel
Oppgavene, rammebetingelsene og mulighetene til offentlig forvaltning er i dag svært forskjellige fra den gang Norge ble inndelt i 19 fylker og mange hundre kommuner. Mange utfordringer i dag er av regional karakter, som må løses gjennom forpliktende samarbeid og også nye strukturer. Vest-Agder bør videreutvikle og øke samarbeidet med andre fylker og regioner, både i Norge og i nærområdene utenlands.
Sammenslåing av de to Agderfylkene vil styrke Sørlandet som egen landsdel, og kunne gi en modernisert og effektiv offentlig forvaltning. Ett Agderfylke vil gi Sørlandet større politisk gjennomslag i konkurranse med andre regioner og øke vekstkraften samlet sett i landsdelen.
Alle fylkeskommunale og statlig regionale etater må omfattes av fylkessammenslåingen, og funksjonene og arbeidsplassene lokaliseres mest mulig rettferdig i landsdelen. Prosessen må gjennomføres raskest mulig, og må skje i gjensidig tillit. Det er nødvendig med bred involvering fra berørte parter etter hvert som prosessen skrider frem.
Vest-Agder Kristelig Folkeparti vil arbeide for
at Aust- og Vest-Agder slås sammen til ett fylke, som omfatter både de fylkeskommunale administrasjonene og de regionale statlige etatene på Agder.
å videreutvikle samarbeidet med kommunene, arbeidslivet og statlige etater, slik det har skjedd i Agderrådet og andre fora.
Næringspolitikk - fokus på verdiskaping
·
Regional utvikling kan best skje gjennom samarbeid og partnerskap. Fylkeskommunen må i tillegg til å tilrettelegge infrastruktur og rammebetingelser, også delta med kompetanse, tilskudd og aktivt eierskap i regionale utviklingsprosjekter, næringshager, samarbeidsarenaer og internasjonaliseringstiltak som kan bidra til nyetableringer og bedriftsutvikling. Målet for fylkeskommunen er ikke å drive forretningsvirksomhet, men å fremme næringsutviklingen og sysselsettingen i fylket.
Vest-Agder Kristelig Folkeparti vil arbeide for
et reelt tilbud på bredbåndstilknytning og -tjenester over hele fylket
·
at jordbrukspolitikken legger til rette for kombinasjonsbruk, som kan bidra til å sikre bosetningen i landsdelen
·
å utvikle satsingen på ny energi på Sørlandet, bl.a gjennom engasjement i Agder Gassforum, Norsk Biobrensel o.l
å opparbeide et fylkeskommunalt utviklingsfond, som kan brukes til næringsutvikling i bred forstand
at fylkeskommunen støtter næringshager, etablerersentre og regionale samarbeidstiltak for næringsutvikling gjennom aktivt medeierskap
at det lages strategier og handlingsplaner for videre utvikling av reiseliv og turisme, hvor næringen selv har avgjørende innflytelse
at HiA blir et universitet, som er en motor i utviklingen av landsdelens næringsliv
at det tilrettelegges særskilte områder langs kysten for havbruk
·
å markedsføre Sørlandet som et "kraftsenter". For å utvikle landsdelen er det viktig å tiltrekke seg kapital, arbeidskraft, studenter, bedrifter og statlige arbeidsplasser
å øke innflytelsen fra Agder i sentrale organ som har beslutnings- og rådgivende myndighet
·
at petroleumsvirksomhet utenfor Sørlandskysten ikke startes opp før det er gjennomført grundige konsekvensutredninger og organisert effektivt vern mot miljøforurensning
·
Kommunikasjoner - samfunnets pulsårer
Uansett hvor folk bor i Vest Agder er det viktig å ha tilgang til gode kommunikasjoner. Den infrastruktur vi bygger opp i eget fylke vil ha stor betydning for bosetting og næringsliv. Listerpakken er et godt eksempel på dette. Hensynet til miljø og trafikksikkerhet må veie meget tungt i samferdselspolitikken.
Vest-Agder Kristelig Folkeparti vil arbeide for
økte statsmidler til veiutbygging i fylket, særlig en bedre stamvei på Sørlandet, i samarbeid med stamveiaksjonen
·
å redusere trafikkulykkene, bl.a. ved økt trafikkontroll, og ved å sikre fotgjengere og syklister mot biltrafikken
forbedring av kollektivtilbudet, bl.a. ved å satse på utvidet bestillingsruter/ bygderuter, bussmetro i Kristiansand og bussruter langs stamveien
å utvide flytilbudet på Kjevik, og undersøke mulighetene for at et regionalt selskap kan utvikle Kjevik Lufthavn
at Lista flyplass holdes operativ i påvente av at ny virksomhet etableres
å beholde et godt og tjenlig togtilbud mellom Oslo og Stavanger, med et godt tilpasset stoppmønster i fylket
opprustning av Sørlandsbanen og sammenkopling med Vestfoldbanen, gjennom samarbeidet i Jernbaneforum Sør
·
at Kristiansand havn har status som nasjonal havn, med god tilknytning til vei og jernbane, og markedsføres som Norges port mot Europa
at Euroterminalen i Kristiansand realiseres, med gode forhold for reisende med ferje, bane, buss og taxi
·
at Hidra landfast blir realisert ved hjelp av ferjetilskuddsmidler og bompenger
·
Miljøet - vårt felles forvalteransvar
Klima, natur og miljø er konkurransefortrinn for Sørlandet som vi må ta vare på og forvalte på en bærekraftig måte. Gjennom satsing på kollektivtrafikk, nye energiformer, enøktiltak og gjenvinningstiltak mm., må lokale forurensninger reduseres. Hensynet til miljøet må gis større vekt i planer og vedtak, men også ved at den enkelte av oss tar ansvar for egen adferd. Gjennom god planlegging og balansert arealbruk må kommende generasjoners livskvalitet sikres.
Vest-Agder Kristelig Folkeparti vil arbeide for
å videreføre samarbeidet mot sur nedbør og utslipp av atomavfall
at kalking av vassdrag fortsetter og utvides til nye vassdrag
at arealbruken, både i kystsonene og i fjellområdene, planlegges med tanke på så vel rekreasjon som næringsvirksomhet
at alle utbyggingsplaner blir vurdert særlig med hensyn til jordvern
å utvide skjærgårdsparken til Rogalands grense, og sikre attraktive områder for almenheten gjennom frivillig oppkjøp
at viktige friluftsområder blir tilrettelagt for funksjonshemmede og befolkningen forøvrig
å redusere miljøskadene fra vei-, luft- og sjøtrafikk ved både stimulerende og restriktive tiltak
å påvirke både organisasjoner og personer til miljøvennlig adferd
·
En oppvekst med trygghet og respekt
Barn og unge trenger å merke at noen er glad i dem. Barn trenger voksne som har tid til å være sammen med dem, og som bryr seg om dem. Ikke minst gjelder det dem som er i en vanskelig livssituasjon.
Det er foreldrene som har hovedansvaret for barna. Derfor ønsker Kristelig Folkeparti å støtte tiltak som bidrar til å styrke familiens stilling. Oppvekstmiljøet er grunnleggende for et positivt selvbilde.
Vest-Agder har en stor jobb å gjøre når det gjelder likestilling mellom kjønnene. For KrF er likeverd mellom alle mennesker en helt grunnleggende verdi.
KrF vil styrke forebyggende arbeid for utsatte grupper som innvandrere, mobbeofre og de som opplever seg som tapere i skolen. Dette krever et godt samarbeid mellom fagfolk i kommune og fylke.
Vest-Agder Kristelig Folkeparti vil arbeide for
fortsatt fylkeskommunal støtte til AAN kontoret (Alternativ til Abort Norge), Kirkens SOS, Krisesenteret for kvinner og Støttesenteret mot incest
gode vilkår for familievernkontorene i fylket
integrering, rehabilitering og likestilling, både internt i fylkeskommunen og regionalt
·
støtte til frivillige organisasjoner som driver målrettet forebyggende arbeid overfor ungdom, gjennom Vest-Agder Barne- og Ungdomsråd.
·
Lærdom - den nye kapitalen
KrF mener den gode skole skal formidle den nasjonale og kristne kulturarv, verdier og kunnskap. Samtidig er det en utfordring å hjelpe barn og unge til å respektere sin egen og andres kultur.
Kontakten mellom foreldre, nærmiljø og skole må styrkes, slik at skolen blir i stand til å ta sitt medansvar. Vi har i stadig sterkere grad sett at skolen Får stort ansvar for elevenes oppdragelse der foreldrene svikter.
Utdanning er en viktig faktor for god livskvalitet. Derfor må vi søke å gi alle et skoletilbud som er godt tilpasset den enkelte elev, slik at ingen faller utenfor.
Vest-Agder Kristelig Folkeparti vil arbeide for
at verdispørsmål blir viktige i skolens hverdag
at undervisningen i basisfagene styrkes
·
en skole som kan tilpasse utdanningen etter samfunnets behov for arbeidskraft
at de som velger en yrkesfaglig utdanning skal sikres lærlingeplass
å sikre elevene et godt læringsmiljø, og en god skolehelsetjeneste
å øke muligheten for utveksling med skoler i andre land, både for elever og lærere
at de videregående skolene får bedre tilgang til datautstyr og bredbånd
at de videregående skolene skal være røykfrie, også i skolegården
at hver skole skal ha et program for hvordan skolen skal bekjempe rus
at det finnes tilbud som er godt tilrettelagt for de som ikke klarer å fullføre den videregående skolen
flere ungdomsbedrifter og mer vekt på å gi elevene kunnskap om bedriftsetablering
at det skal være mulig å etablere private skoler som et supplement til den offentlige skole
aktivt å stoppe mobbing og seksuell trakassering i skolen
·
å legge til rette for fjernundervisning slik at elever og studenter i distriktene får et mer allsidig tilbud
·
å styrke voksenopplæringen
stimulere til økt elevdemokrati
·
Kultur øker livskvaliteten
Når mennesker i alle aldre henter fram det skapende i seg og møter gode kulturopplevelser, utvikler de seg selv. Kultur har en egenverdi og medvirker til å øke livskvaliteten. Nye generasjoner kan stå i fare for å miste kontakten med sine kulturelle røtter. Derfor er det viktig å fremheve kristne idealer og norsk kulturarv, uten å overse verdien av det kulturelle mangfold vi møter i samfunnet vårt.
I tillegg til å ta vare på våre egne røtter og egenart, må vi ta hensyn til innvandrernes kultur gjennom vidsyn og forståelse, og legge til rette for flerkulturelle møteplasser.
Vest-Agder Kristelig Folkeparti vil arbeide for
at det samarbeides med frivillige organisasjoner og institusjoner for å skape mer kulturproduksjon og kunstformidling
å gi støtte til Ungdommens kulturmønstring
fortsatt støtte til de regionale kulturinstitusjonene. Disse institusjonene må stimuleres til aktivitet i distriktene
at det utvikles større faglig samarbeid mellom museene, og stimulere til utadrettet virksomhet
at museale/bevaringsverdige gjenstander som har særlig tilknytning til Sørlandet tilbakeføres til landsdelen
vern om lokal byggeskikk og tradisjoner
å styrke breddeidretten, bl.a. ved å støtte lederutvikling innen barne- og ungdomsarbeid
·
å gi støtte til etablering av regionale kulturhus
·
Helse - en livsviktig betingelse
Sykehusdriften er nå overtatt av staten. Men siden helsepolitikken er av sentral betydning for levekår og regional utvikling, må dette politikkområdet også i fremtiden gis stor oppmerksomhet. De folkevalgte på regionalt nivå må påse at helsetilbudet i fylket er tilfredsstillende, og sette levekår og folkehelse på dagsordenen.
Vest-Agder Kristelig Folkeparti vil arbeide for
at fylkeskommunen tar ansvar for å øke oppmerksomheten om folkehelse og forebyggende helsevern i hele fylket
å innarbeide folkehelseperspektivet i fylkeskommunale planer
å ta initiativ til forpliktende samarbeid om folkehelsespørsmål med kommunene
samarbeid med private og offentlige organisasjoner om innsats mot røyking, for edruskap og økt fysisk aktivitet
større åpenhet rundt styringen av helseforetakene
å sikre rekruttering av tannleger til den offentlige tannhelsetjenesten
·
Høy alder og god livskvalitet
Eldre mennesker er ingen ensartet gruppe. Forskjeller i helse og økonomi fører til store ulikheter i eldres levekår, som stiller samfunnet overfor store utfordringer. Det er en plikt å gi omsorg og pleie til dem som har behov for dette. Det er like viktig å gi utfoldelsesmuligheter og medvirkning til dem som fortsatt ønsker å være aktive. Mange friske eldre utgjør en stor ressurs for fellesskapet, som det er viktig og riktig å ta i bruk
Vest-Agder Kristelig Folkeparti vil arbeide for
at politikken overfor eldre er nyansert og tar hensyn til ulikheter i helse og levekår
at transportordninger tilpasses eldres behov og muligheter, bl.a. ved bestillingstransport
at fylkeskommunen har en gjennomtenkt seniorpolitikk som stimulerer folk til å stå lenge i arbeidslivet
at fylkeseldrerådet sikres reell mulighet for innflytelse på politiske vedtak
at de eldres kunnskaper, kompetanse og tradisjoner blir verdsatt og gjøres tilgjengelig for yngre generasjoner i skolen og på andre arenaer
·
Handlingsrommet og vår utfordring!
Dette fylkesvalgprogrammet forteller om mål og prioriteringer som Vest-Agder Kristelig Folkeparti står for i denne fylkestingsperioden. KrF s politikere er forpliktet til lojalt å arbeide for å realisere programmet gjennom initiativ, innspill, planer og programmer som bidrar til å oppnå målene, øke handlingsrommet og styrke landsdelen.
Siden fylkeskommunens inntekter i all hovedsak bestemmes av staten, kan hver enkelt programpost ikke oppfattes som et konkrete løfte. Men vi ber om velgernes tillit til våre politikere, og støtte til det grunnsyn og den politiske profil Kristelig Folkeparti står for.
