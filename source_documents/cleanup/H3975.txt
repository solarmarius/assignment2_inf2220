
9.2.2001
Jorunn Ringstad,
Pressemelding fra
Stortingsbehandlinga av Nasjonal Transportplan:
POSITIVT FOR SOGN OG FJORDANE
Innstillinga som samferdselskomiteen i Stortinget gjorde ferdig fredag, er svært positiv sett frå Sogn og Fjordane si side. Dette gjeld både i høve til Stad skipstunnel, Lærdalsdalen og Stigedalen, seier Jorunn Ringstad, samferdselspolitisk talskvinne i Senterpartiet.
Lærdalsdalen
Ein samla samferdselskomite ber om at det blir utarbeida ein plan for opprusting av E16 i Sogn og Fjordane og Oppland, slik at dei dårlegaste strekningane, spesielt fjellstrekningane Steinklepp-Øye, kan få ei opprusting. Komiteen uttalar vidare at av omsyn til trafikkavviklinga er det viktig at den planlagde opprustinga skjer raskast mogleg og kontinuerleg.
Stad skipstunnel
- Eit fleirtal i samferdselskomiteen, alle parti unntatt Ap og SV, uttaler seg svært positivt om Stad skipstunnel. Utgreiinga om bygging av ein skipstunnel gjennom Stadlandet blir snart lag fram. Med dei sterke signala som ligg i merknadene frå eit fleirtal i komiteen, kan vi vere eit steg nærare realisering av dette prosjektet, seier Jorunn Ringstad, og viser til at Senterpartiet går inn for å auke planramma for sjøtransport med 200 mill. kroner i perioden 2002-2005.
Stigedalen
- Det er positivt at eit fleirtal i komiteen klart understrekar at Stigedalen skal rustast opp til nøktern standard. I tida fram til Kvivsvegen er realisert, er det viktig at E 39 i Stigedalen får ei opprusting då den skal fungere som stamveg i mange år enno. Senterpartiet aukar ramma til dette prosjektet med 25 millionar kroner, til totalt 105 millionar kroner i perioden 2002-2005, for å få denne opprustinga gjennomført.
Auke i fylkesfordelt vegramme
Senterpartiet foreslår å auka den fylkesfordelte vegramma for Sogn og Fjordane med 200 mill. kroner ut over Regjeringa sitt forslag. Gjennom ei slik styrking kunne ein fått realisert viktige vegprosjekt som fylket har prioritert. Dette blir det dessverre ikkje fleirtal for, seier Jorunn Ringstad.
