
Onsdag 27. august 1997
KrFs nestleder Einar Steensnæs retter kritikk mot helsestatistikkene i Sør-Trøndelag:
Sammenhengen mellom sykehuskøer og alkoholbruk må synliggjøres
- Alkoholbruken utgjør en betydelig samfunnsmessig kostnad. Bare i Sør-Trøndelag kan de samfunnsmessige kostnadene forbundet med alkoholmisbruk beløpe seg til to milliarder kroner. I tillegg kommer de personlige og sosiale tragediene som ikke minst rammer barna. Helsestatistikkene i fylket er svært mangelfulle. Kartleggingen av det største sosiale problemet i Sør-Trøndelag - alkoholmisbruket - mangler i helsestatistikken. Dette er uakseptabelt. Dette sa stortingsrepresentant Einar Steensnæs (KrF) på en pressekonferanse i Melhus onsdag.
- Det er dessverre tradisjon for at både lokalpolitikere og stortingspolitikere overser det faktum at alkoholrelaterte skader og sykdommer tar en vesentlig del av helsebudsjettet.
Forsiktig regnet utgjør alkoholskadene en samfunnsmessig kostnad på 20-30 milliarder kroner. Fordeles dette likt på hele landet, betyr dette at minst to milliarder kroner går med til å reparere alkoholskader i Sør-Trøndelag. Men de sosiale og personlige skadene er likevel de mest alvorlige. Alkoholmisbruket stjeler barndommen fra mange barn. På landsplan regner en at ca. 200 000 barn lider under mors eller fars alkoholmisbruk. Overført til Trøndelags-forhold kan dette bety at så mange som 10 -15 000 barn i Sør-Trøndelag savner en grunnleggende trygghet fra mor og far som de behøver for å vokse opp som harmoniske individer.
Jeg er svært overrasket at fylkeslegen ikke har relevant informasjon om slike forhold i sine statistikker som kan fortelle noe om de økonomiske og samfunnsmessige konsekvensene av alkoholmisbruket her i Sør-Trøndelag. Situasjonen synes å være den samme i alle fylker. Dette er uakseptabelt og må rettes opp. Som beslutningstakere er det viktig at politikerne får vite sammenhengen mellom for eksempel sykehuskøer og alkoholbruk, sa Einar Steensnæs.
