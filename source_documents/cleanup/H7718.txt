
2003
Østfold Kristelig Folkepartis handlingsprogram for 2003 - 2007
Østfold - mulighetenes fylke
Østfold er rikt på menneskelige, kulturelle og materielle ressurser. Disse ressurser skal forvaltes til fellesskapets beste. Kristelig Folkeparti fører en verdibasert politikk som tar tak i de utfordringene vi står over for. Vår politikk er framtidsrettet og bærekraftig. KrF ønsker en samfunnsutvikling som sikrer livskvalitet og gode tjenestetilbud der den enkelte opplever seg ivaretatt i alle livets faser.
KrFs verdiforankring
Kristelig Folkeparti bygger sin politikk på de kristne grunnverdiene. Disse kommer til uttrykk i Bibelen gjennom det kristne menneskesynet, nestekjærlighetstanken, forvalteransvaret og de ti bud. Vi mener en slik verdiforankring er fundamentet for et godt samfunn.
Kristendommen er i seg selv ingen politisk ideologi, men rommer grunnleggende verdier som angår hele samfunnslivet. Dette innebærer en forpliktelse til å forvalte skaperverket og til å tjene våre medmennesker.
Et godt samfunn
Kristelig Folkeparti tar konsekvensene av at mennesket både har materielle og ikke- materielle behov. Mangfold, vidsyn og kulturelle røtter er sentrale faktorer i et godt samfunn. Familien og de nære menneskelige fellesskapene betyr mye for oss alle, ikke minst barn og ungdom. Derfor er dette sentralt i arbeidet med å bygge et stabilt og trygt samfunn. Kristendemokratiet møter det moderne samfunn med åpenhet og tro på at det nytter å påvirke utviklingen i positiv retning.
Det nye fylket
Fylkeskommunens rolle og arbeidsoppgaver er i forandring. Utdanning, kompetanse, folkehelse, kultur, samferdsel og regional planlegging vil nå være hovedarbeidsområder. Fylkeskommunen, som regional utviklingsaktør, får økt myndighet i forvaltningen av distrikts- og regionalpolitiske virkemidler. KrF ønsker å stimulere denne utvikling.
Interkommunalt samarbeid og samarbeid over fylkes- og landegrenser
Samarbeidet med kommunene og fylkeskommunen må videreutvikles. Det må være en god balanse mellom regional satsing i distriktene og sentrale områder. Fylket har en strategisk beliggenhet og er dermed et viktig knutepunkt i Østlandsområdet. Samarbeid over fylkes- og landegrenser vil bli stadig viktigere i framtiden. Den nære beliggenheten til Sverige, Danmark og videre til Europa gir gode muligheter for utvikling, vekst og ekspensjon.
Utdanning og kompetanse:
Kristelig Folkeparti ønsker å øke utdanningsnivået og sikre bedre vilkår for forskning og nyskaping i fylket. Dette er viktig for utviklingen av Østfoldsamfunnet. Den videregående skolen skal utruste våre unge til å møte oppgaver og utfordringer i samfunnet. Det er viktig å fremme samarbeidet mellom de videregående skolene og næringslivet. Arbeidet med verdiformidling i skolen må styrkes. For Kristelig Folkeparti er de private videregående skolene og folkehøgskolene et viktig supplement til de offentlige skolene.
Kristelig Folkeparti vil arbeide for å:
- sikre et bredest mulig fagtilbud ved fylkeskommunens videregående skoler.
- videreutvikle entreprenørskap i skolen som arena for samhandling skole - næringsliv.
- styrke lærernes muligheter til faglig oppdatering og videreutdanning.
- bedre utnyttelsen av ulike faggruppers kompetanse i skolen.
- legge til rette for større elevengasjement, blant annet ved at elevene får større innflytelse over skolehverdagen, mer bruk av egendefinerte valgfag og læring på kontrakt.
- kvalitetssikre opplæring i bedrift og bedre samsvaret mellom næringslivets behov for arbeidskraft og søkernes interesser.
- styrke rådgivningstjenesten for å sikre søkerne bedre informasjon og veiledning.
- sikre videregående opplæring og relevant etterutdanning tilpasset voksnes behov.
opprettholde teknisk fagskole.
- legge til rette for mer likebehandling og godt samarbeid med friskolene for å sikre deres muligheter til å være verdifulle supplement og alternativer.
- bygge ut skolehelsetjenesten i den videregående skolen i samarbeid med kommunene.
- stimulere til mer fysisk aktivitet i skolehverdagen.
- sette fokus på skolekantinenes tilbud i et folkehelseperspektiv.
- være en pådriver for utbygging og videreutvikling av Høgskolen i Østfold og styrke forskningsmiljøene. KrF vil også styrke samarbeidet med forskningsmiljøene og næringslivet i fylket.
- arbeide for at det også gis et høgskoletilbud i indre Østfold.
- ta initiativ til etablering av en linje for internasjonal videregående opplæring i Østfold; "International Bacalauréat".
Helse, omsorg og velferd
Østfold skal være et fylke er med gode levekår. KrF ønsker å bidra til sunnere livsstil for alle østfoldinger. Det må forebygges mer for å reparere mindre. Bedre folkehelse og reduksjon av risikofaktorer er god investering i framtiden. Folkehelsearbeidet må derfor videreutvikles. Fylkeskommunen må forplikte seg i samarbeid med kommunene og frivillige organisasjoner. Skoler, helsestasjoner og familievernkontorer vil være viktige redskap i forbyggende arbeid og i rådgivningstjeneste for familier som strever med problemer av ulik art.
Rusmisbruket er stort og alvorlig i samfunnet. Det må drives et aktivt, planmessig og målrettet rusforebyggende og rehabiliterende arbeid.
Kristelig Folkeparti vil arbeide for å:
- videreutvikle folkehelsearbeidet gjennom partnerskap med kommuner, helsefaglige miljøer, organisasjoner og næringsliv.
- øke ressursinnsatsen til behandling av rusmisbrukere og deres familier.
- støtte frivillige organisasjoner som jobber med målrettede tiltak for å bekjempe rusmisbruket.
- styrke skolehelsetjenesten som lavterskeltilbud og forbyggende tiltak overfor ungdom.
- gi driftsstøtte til Kirken SOS og Alternativ til Abort i Norge (AAN), avdeling Østfold
- styrke tannhelsen hos barn og unge, psykisk utviklingshemmede og eldre i institusjonsomsorg.
Industri, næring og landbruk
Et bærekraftig næringsliv gir det økonomiske fundamentet for vår velferd. Vi ønsker en variert næringsstruktur der det også tilrettelegges for ny virksomhet. KrF vil gjøre det offentlige enklere for nye bedrifter. Næringspolitikken må ha som mål å øke verdiskapningen i næringslivet for dermed å styrke sysselsettingen og velferdsgrunnlaget til befolkningen. Regjeringens ønske om å utvikle Østfold til et attraktivt alternativ for virksomhet for hovedstadsområdet, gir muligheter som vi må utnytte strategisk.
Avgjørende for god næringsutvikling er gode rammevilkår som effektive infrastruktur- og samferdselsløsninger, godt utdannings- og kompetansetilbud og gode bomiljø som tiltrekker de som ønsker å etablere seg.
Østfold er et viktig landbruksfylke. Landbruket bidrar også til å utvikle en betydelig næringsmiddelindustri. I tillegg til næringsvirksomhet er landbruket forvalter av store deler av fylkets arealer. Kulturlandskapet er formet gjennom generasjoners arbeid og må ivaretas. Det er viktig å bidra til å utvikle et miljøvennlig landbruk. Kristelig Folkeparti mener vi må ha et landbruk hvor matvareproduksjon er kjerneaktiviteten, men hvor det også gis rom for nye næringer og produksjoner. Turisme og grønn omsorg, i samarbeid mellom landbruk og helse- og omsorgssektor, kan nevnes som eksempel.
Kristelig Folkeparti vil arbeide for å:
- etablere et samarbeid mellom videregående skoler, høgskoler og industri for å utvikle næring og kompetanse.
- realisere utbygging av regional fiskerihavn i Utgårdskilen på Hvaler.
- bidra til å samordne havnene i Østfold til en operativ enhet.
- bidra til bedre havneveier.
- bidra til videre utvikling av akvakultur, både land- og sjøbasert.
- etablere anlegg for mottak av flytende gass i Østfold
- bidra til å utvikle miljøer for nye energiløsninger
- stimulere til videre utvikling av nye produksjoner i landbruket.
- gjøre Østfold mer attraktivt som turistfylke, med vekt på fylkets unike natur, vassdrag, historie, kunst og kulturliv.
- utfordre kommunene til å lage egen plan for landbruk.
- stimulere til tiltak som innen 6 år resulterer i 10 % økologisk jordbruk i fylket.
- avvikle Østfold som kjerneområde for ulv.
Kultur - gir et rikere Østfold
Det må legges til rette for at den kristne kulturarven og våre historiske og nasjonale tradisjoner blir ført videre. Fylkeskommunen skal i samarbeid med kommunene legge til rette for å styrke arbeidet til frivillige organisasjoner og amatører, med særlig vekt på aktiviteter for barn og ungdom. Bevisstgjøring og utvikling av egen kultur blir stadig viktigere. Kultur i vid forstand gir muligheter til utfoldelse og opplevelser som øker livskvaliteten. Kulturminner og kulturarv gir oss verdifull forankring. Kultur har egenverdi som må tas vare på, styrkes og føres videre til kommende generasjoner. Kultur er en viktig brobygger mellom grupper, ulike samfunnslag og generasjonene. Kultur er basis for identitetsutvikling og forankring.
Kristelig Folkeparti vil arbeide for å:
- legge til rette for at alle østfoldinger kan få oppleve et bredt spekter av kunst, kultur og idrettsaktiviteter.
- få fram ny Østfoldkunst og nye aktører fra fylket.
- gi de frivillige organisasjonene bedre rammer for sitt arbeid.
- legge vekt på formidling av billedkunst, dans, drama, sang og musikk til barn og ungdom ved samarbeid med kommunene og de forskjellige profesjonelle og frivillige kulturaktører.
- prioritere støtte til rusfrie barne- og ungdomsaktiviteter.
- stille fylkeskommunale bygg og anlegg til disposisjon for organisert lags- og kulturarbeid.
Areal, miljø, ressurser, energi
Vedtak skal ikke fattes i saker før konsekvenser for miljøet er besvart tilfredsstillende. Et sunt miljø er mer enn ren luft, rent vann, ren mat og trafikksikkerhet. Det er også betinget av mulighetene for friluftsliv og sosial trygghet der den enkelte tilbringer dagen; i hjemmet, i barnehagen, på skolen eller på arbeidsplassen.
Kristelig Folkeparti vil arbeide for en bærekraftig bruk av arealene. En ansvarlig ressursbruk og respekt for samspillet i naturen må være utgangspunktet for all menneskelig aktivitet. Dette må skje gjennom planlegging og styring slik at naturarven og kulturarven også blir en ressurs for framtidige generasjoner. Det er viktig at arealressursene forvaltes slik at de også bidrar til gode levekår for dagens befolkning i Østfold.
Energipolitikken må bygge opp under en ambisiøs miljøpolitikk. Fylkeskommunen må se på forvaltningen av sine energiressurser som en del av arbeidet med å fremme et bedre miljø i Østfold. Mottaksanlegg og infrastruktur for gass er interessant i denne sammenheng.
Kristelig Folkeparti vil arbeide for å:
- ta særskilt hensyn til vern av natur i fylkeskommunens
planarbeid.
- lage en samlet plan for å bedre vannkvaliteten i vassdragene.
- øke innsatsen i Morsa-prosjektet for å sikre Vansjø som drikkevannskilde.
- iverksette mulige strakstiltak for å rense Haldenvassdraget.
- verne om det biologiske mangfoldet i arealforvaltningen.
- bruke energi, vann, luft og jord slik at økosystemene opprettholdes.
- forvalte arealene på grunnlag av planmessig og langsiktig tenkning.
- forvalte og bruke kulturminner og kulturmiljøer slik at verdiene i dem bevares og aktiveres.
- bygge ut alternative energikilder, bl. a. bioenergi.
- gjennomføre energiøkonomiserende tiltak i fylkeskommunale bygg.
- legge til rette for fleksible og energisparende varmesystemer i offentlige bygg og næringsbygg.
- øke bruken av gass som alternativ energikilde for å erstatte tungolje til industrien.
- øke bruken av gass som drivstoff, særlig i kollektivtransporten.
Infrastruktur, samferdsel, kollektivtransport
Kristelig Folkeparti vil arbeide målrettet for å utvikle effektive, trygge og miljørettede kommunikasjonsløsninger som på en optimal måte løser behovet for transport av personer og gods. En god infrastruktur for transport av varer er avgjørende for bedriftenes konkurransekraft og utviklingsevne. Transportløsningene må være gode for alle transportbærere; bane, båt, bil og fly, og det må være god samordning av de ulike transportformer.
Havnene i Østfold bør i sterkere grad samarbeide og spesialisere sin drift.
Det må videreføres et målrettet framdriftsarbeid med Østfold-pakka hvor fokus på E6, E18 og jernbane i Moss står fast.
Kristelig Folkeparti mener hovedutfordringen er å utnytte potensialet for økt kollektivtransport i byer og tettsteder. Det må satses på en effektiv og lønnsom rutestruktur og en god infrastruktur ved etablering av et nett av knutepunkter for kollektivtrafikken. Det bør vurderes opprettet en ringrute mellom byene i fylket som omfatter både tog og buss. I byene må det legges til rette for at kollektive transportmidler kommer raskt fram.
Kristelig Folkeparti vil arbeide for å:
- bedre framkommeligheten for kollektivtrafikken i byer og bynære områder, ved blant annet å bygge kollektivfelt
- prioritere bruken av offentlige tilskuddsmidler i områder hvor potensialet for vekst i antall reisende er størst.
- legge til rette for sivil luftfart på Rygge med gode kollektive tilførselsløsninger.
- høyne standarden på bussterminaler, knutepunkter og holdeplasser.
- vurdere differensierte takster slik at det stimuleres til å ta buss istedenfor bil.
- utvide transportordningen for eldre og bevegelseshemmede.
- utvide tilbudet om Ungdomskort i kollektivtransporten.
- sikre transportalternativ, i samarbeid med kommunene, i perioder der skolebuss er eneste alternativ.
- utbygge gang- og sykkelstier langs fylkesveiene.
- bedre jernbanens kollektivtilbud
