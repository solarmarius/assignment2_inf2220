
09.12.02
Svein Roald Hansen
Smidigere regler for årsavgift
- Reglene for betaling av årsavgift for kjøretøyer må bli smidigere i de tilfeller hvor kjøretøyet stjeles eller brenner. Nå må man betale årsavgift for inneværende år, selv om bilen stjeles eller brenner før forfallet 15. mars. Det er for stivbeint, sier stortingsrepresentant Svein Roald Hansen.
Dette tas opp med finansministeren i Stortingets spørretime.
Bakgrunnen er en henvendelse fra Bjørn Tangen fra Kolvereid som opplevde at bobilen som var satt på lager for vinteren, brant like etter nyttår i år. Skiltene ble levert til bilsakkyndige 9. januar, men han må likevel betale årsavgift for i år.
Dette har vi tatt opp i forbindelse med revidert nasjonalbudsjett før ferien. Den gang var bakgrunnen en mann som fikk bilen stjålet før avgiften forfalt 15. mars. Dagens regelverk gir ikke åpning for å frafalle årsavgiften i inneværende år. Det ba vi finansministeren gjøre noe med gjennom å endre forskriftene, men det har han ikke fulgt opp, sier Hansen.
Det vi foreslo i våres og som alle partier unntatt regjeringspartiene var enige i, er at årsavgiften skal frafalles også for inneværende år hvis kjøretøyet stjeles før avgiften forfaller til betaling 15. mars og ikke kommer til rette igjen i kjørbar stand. Det samme må gjelde når kjøretøyet brenner opp. Hvis det kommer til rette igjen i kjørbar stand, bør forfall av årsavgiften utsettes til dette skjer, sier Hansen.
Finansministeren har også tidligere i Stortingets spørretime sagt at han vil se på denne stivbeinte praksisen. - Hvis det er slik at Stortinget må endre reglene, burde finansministeren komme til Stortinget med et slikt forslag. Skjer det ikke noe nå, vil vi reise forslag om dette i Stortinget i forbindelse med revidert nasjonalbudsjett til våren, sier Svein Roald Hansen.
