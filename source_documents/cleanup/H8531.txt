
2.8.2004
Bjørn Jacobsen (SV), medlem av Stortingets utenrikskomité
Utenriksministeren må orientere Stortinget om resultatet av WTO-forhandlingene.
Bjørn Jacobsen (SV) krever at utenriksministeren orienterer Stortinget om status etter de siste WTO-forhandlingene.
- Det er knyttet stor usikkerhet til hva rammeverket for en ny avtale egentlig innebærer, sier Jacobsen, og viser til debatten som har rast i forbindelse med forhandlingene. Han forventer at Regjeringen gir Stortinget grundig informasjon om hvilke konsekvenser forhandlingsresultatet har nasjonalt og internasjonalt.
Det er helt sentralt for SV at avtalen bidrar til en mer rettferdig handel.
- U-landa er forskjellige, og har også ulike interesser. Noen av dem er ivaretatt i denne forhandlingsrunden, mens andre er oversett. SV vil bruke tid på å sette seg inn i helheten, sier Jacobsen.
I følge Jacobsen er det viktigste å sørge for at produkter fra i-land ikke dumpes på u-landas hjemmemarkeder og fortrenger deres egen produksjon.
- Da må avtalen innebære reelle forpliktelser om å bygge ned alle former for eksportsubsidier fra de rike landas side, sier Jacobsen.
I en situasjon der det legges til rette for en omfattende omlegging av norsk landbruk, etterlyser han også en strategi for en aktiv distriktspolitikk, og for å sikre forbrukerne rein og trygg mat framover.
- Det rammeverket utenriksministeren nå har sluttet seg til, kan ha dramatiske konsekvenser for norsk landbruk. Da må Regjeringen legge fram sine tanker om hvordan de skal opprettholde norsk matvareproduksjon og bosettingsmønster innenfor dette handelsregimet.
Jacobsen vil likevel ikke gå mot avtalen på dette tidspunkt:
- Vi er ikke avvisende til å gjøre grep som i noen grad rammer norske interesser, men da må vi være trygge på at det tjener den fattige delen av verden. For oss er det avgjørende at u-landa kommer styrket ut av prosessen. Det ønsker vi nå en grundig orientering om fra Regjeringen.
