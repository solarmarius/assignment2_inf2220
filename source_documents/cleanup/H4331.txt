
torsdag 2. mars 2000 23:57:37
Næringskomiteens innstilling om Fornebu-senteret:
Skuffende, men ikke overraskende
- Det er ikke overraskende, men likevel skuffende at Arbeiderpartiet og Fremskrittspartiet går sammen om å gi IT Fornebu Technoport oppgaven å bygge ut og drive IT- og kunnskapssenteret på Fornebu.
Det sier nærings- og handelsminister Lars Sponheim i en kommentar til Næringskomiteens innstilling om valg av statens samarbeidspartner på Fornebu (St. prp. nr 35 1999-2000).
- Etter min mening vil Nettverk Fornebu kunne være et bedre svar på de næringspolitiske utfordringene Norge står overfor enn IT Fornebu Technoport. Det er viktig å være klar over at Fornebu-senteret skal være et av flere IT-senter i Norge. Disse skal både ha spisskompetanse på utvalgte områder og samtidig konkurrere med hverandre. Nettverk Fornebu oppfyller disse kravene bedre enn IT Fornebu Technoport.
I en situasjon der mange land forsøker å framstå som attraktive for investeringer og bedriftsetableringer innen IT, er det neppe noe godt signal at Norge med flertallets innstilling velger å bruke store midler på statlig medvirkning til omfattende ordinær boligbygging. Det kan skape tvil om vår evne til å møte utfordringene i den nye økonomien. En slik statlig ressursbruk på Fornebu må dessuten oppfattes som urettferdig av IT-bedrifter og IT-sentra ellers i Norge som må klare seg med liten eller ingen offentlig støtte, sier Sponheim.
