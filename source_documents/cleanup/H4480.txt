
fredag 9. februar 2001 11:59:52
Venstres sentralstyre:
- Start forsøk med borgerlønn!
Regjeringa legger snart frem oppfølgingen av sentrumsregjeringas utjamningsmelding. Venstre er glad for at Arbeiderpartiet signaliserer en begynnende interesse for borgerlønn, en av Venstres gamle fanesaker.
Venstre går inn for at det snarest igangsettes en prøveordning med borgerlønn. Denne ordningen vil komme som erstatning for mange av de ytelser som gis i dag, bl a sosialhjelp, trygd og studielån. Borgerlønn vil være et effektivt middel i arbeidet med å reformere offentlig sektor. Den vil innebære en samordning av mange ulike offentlige etater som trygdeetaten , lånekassa, arbeidskontorene mv. Dermed frigjøres store ressurser som kan brukes til å hjelpe de svakeste i samfunnet. Gjennom borgerlønn flyttes ressurser fra forvaltningen av kompliserte ordninger til hjelpetiltak for dem som virkelig trenger det.
Borgerlønn vil bety at vi kan slå et effektivt slag mot nyfattigdommen i Norge. Den vil på en enkel og ubyråkratisk måte nå alle de som i dag faller helt utenfor alle samfunnets ordninger. Samtidig vil vi kunne hindre den belastningen og skammen mange opplever det er å motta sosialhjelp, og å bli sendt fra kontor til kontor i det offentlige hjelpeapparatet.
Borgerlønn er ingen reform for å få flere ut av arbeidslivet - snarere er hensikten å få en mer fleksibel overgang mellom det formaliserte arbeidslivet og annet type arbeid. Det nedlegges betydelig arbeid i det norske samfunnet utenfor ordinært lønnsarbeid. For eksempel arbeid i hjemmet, i organisasjonslivet eller liknende. Gjennom borgerlønn vil store deler av trygdemottakerne lettere bringes tilbake til arbeidslivet og derigjennom imøtekomme samfunnets behov for arbeidskraft. Mens mange av våre nåværende velferdsordninger er tilpasset det gamle industrisamfunnet og mangler den fleksibilitet det moderne samfunn trenger, representerer borgerlønn en ny måte å tenke velferdspolitikk på der fleksibilitet og tilpasning til enkeltmennesket står i sentrum. Venstre mener tiden er inne for at en ordning med borgerlønn bør prøves ut.
