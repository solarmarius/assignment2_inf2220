
11. juli 2002
Kristelig Folkeparti
Tiltak mot kappkjøring - Politiet må støttes i å bruke tiltak som virker!
Jeg vil stille justisminister Dørum spørsmålet om det er mulig å inndra kjøretøy midlertidig, uten at disse automatisk selges. Økt bruk av beslag eller arrest når kjøretøy benyttes til kappkjøring, vil trolig være det mest effektive virkemiddel for å stanse ulovligheter, sier Einar Holstad. Han viser blant annet til kappkjøringen langs riksveien i Fræna.
Einar Holstad, som er medlem av justiskomiteen, uttalte tidligere denne uken til Aftenposten at beslag av kjøretøy vil være det eneste virkemiddel som umiddelbart har effekt i forhold til å få stanset den uvettige kappkjøringen som har foregått i Malmedalen nord for Molde.
- Bruk av beslag som virkemiddel oppfattes i de fleste tilfeller som en veldig streng reaksjon mot bileieren, sier Holstad.
- Hvis man isteden vurderte midlertidig arrest ved at kjøretøyet ble fratatt eier i kortere eller lengre tid, vil dette ha samme preventive effekt som et permanent beslag. Det å miste kjøretøyet for alltid, virker ofte som en tilleggsstraff, avslutter Holstad.
