
Fredag 27. august 1993
Fjærvoll oppsummerer KrFs kysvalgkamp:
KONTANTSTØTTE, FISKERI OG EF OPPTAR FOLK
-Kontantstøtten og andre familiepolitiske spørsmål, framtida for fiskeriene og bosetningen langs kysten og EF-saken er det som har opptatt de fleste jeg har snakket med disse dagene. Folk er ikke opptatt av regjeringsdiskusjoner, og mindre opptatt av EF enn mange tror. De fleste har nemlig bestemt seg i EF-saken. Slik oppsummerte stortingsrepresentant Dag Jostein Fjærvoll inntrykkene fra KrFs kyst-valgkamp under en pressefrokost ombord på Hurtigruta fredag morgen.
-Vi fikk solid oppbakking fra folk når det gjelder de sakene vi har satset på i denne valgkampen. Folk er opptatt av verdispørsmål, og har stor sans for at KrF har lagt vekt på slike saker. Mange har også sagt at de er glade for de solide markeringene representanter for partiledelsen har gjort når det gjelder spørsmålet om kristendomsfagets framtid, sa Dag Jostein Fjærvoll under pressefrokosten.
-Selv om vi har fått mange spørsmål om EF, har jeg inntrykk av at folk forstår at valget dreier seg om mer enn EF. Det er et valg for de neste fire årene, og da må det tas med mer i betraktningen enn kortsiktige regjeringsspekulasjoner, og EF-saken isolert. Det folk er opptatt av, er verdispørsmål, familiepolitikk og omsorgspolitikk, konkluderte Dag Jostein Fjærvoll under pressefrokosten i Trondheim fredag.
Pressefrokosten i Trondheim markerte avslutningen på denne delen av KrF-valgkampen. Kystvalgkampen startet i Øksfjord i Finnmark tirsdag 24. august. Ved hvert eneste av hurtigrutas anløpssteder i Troms, Nordland og Nord-Trøndelag har det vært valgkampmarkeringer helt til hurtigruta anløp Trondheim fredag morgen. De som har deltatt i kystvalgkampen har vært partileder Kjell Magne Bondevik, nestleder Jon Lilletun, parlamentarisk leder Kåre Gjønnes, stortingsrepresentant Dag Jostein Fjærvoll og de øvrige stortingskandidatene i fylkene Finnmark, Troms og Nordland.
