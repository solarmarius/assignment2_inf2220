
10.11.2005
SENTERPARTIET
Senterparti-leder Åslaug Haga om statsbudsjettet for 2006
- Et godt statsbudsjett for kommuner og distrikt
- Jeg er godt fornøyd med profilen på budsjettopplegget som Regjeringen har presentert i dag. Budsjettet viser en tydelig og ny retning på mange viktige områder, blant annet i forhold til kommuneøkonomi, distriktssatsing, samferdsel og kultur. Vi kan konstatere at dette er et viktig steg på veien for å oppfylle Soria-Moria, sier SP-leder Åslaug Haga.
Regjeringen foreslår blant annet:
5,7 milliarder kroner ekstra til kommunene
Regjeringen foreslår en realvekst i kommunesektorens frie inntekter på 5,7 milliarder kroner i 2006. Regjeringen legger forholdene til rette for en bedre skole og eldreomsorg, noe befolkningen i alle landets kommuner skal merke. I forhold til Bondevikregjeringens forslag er dette en styrking på 3,8 milliarder kroner. Av veksten i frie inntekter går 225 millioner kroner til økning av regionaltilskuddet, som er et viktig distriktspolitisk løft. Regjeringen følger dermed opp løftene i Soria Moria-erklæringen.
Et distriktspolitisk løft
En sterk og sunn kommuneøkonomi er en forutsetning for et godt velferdstilbud i hele landet, og derfor en viktig del av regjeringens satsing på distriktspolitikk. Det vil merkes at det nå er satt en ny distriktspolitisk kurs. For å sikre at distriktspolitiske hensyn blir tatt i alle departement, vil regjeringen etablere et eget regjeringsutvalg for distrikts- og regionalpolitikk, som skal ledes av Kommunalministeren. Regjeringens budsjettforslag innebærer en økning på 120 millioner kroner til en særskilt distrikts- og regionalpolitisk innsats. Dette sikrer bl.a. gjeninnføring av kommunale næringsfond, en ny satsing på innovasjon og entreprenørskap blant kvinner og ungdom i distriktene og en egen satsing på kulturbasert næringsutvikling i distriktene. Regjeringen vil i tillegg iverksette en flerårig satsing for utvikling av småsamfunn. Satsingen vil ha fokus både på gode tjenester og velferdstilbud, attraktive lokalsamfunn og næringsutvikling. I løpet av 2006 vil regjeringen legge frem en stortingsmelding som konkretiserer innholdet i regjeringens nye distrikts- og regionalpolitikk.
Mer penger til samferdsel
Regjeringen vil skape en positiv utvikling i hele landet og trapper derfor opp satsingen på samferdsel. Som et første viktig skritt foreslår Regjeringen å bruke 463 millioner kroner mer til utbygging, drift og vedlikehold av riksveg- og jernbanenettet for 2006. Avstandsulempene skal reduseres for næringslivet og folk skal oppleve større trygghet når de ferdes på veiene. Derfor er prioritet gitt til investeringer i riksvegnettet og til rassikring.
Kulturløftet innfris
Regjeringen legger opp til en ny giv i kulturpolitikken og vil gjennomføre det store kulturløftet. Det foreslås en samlet økning i kulturbudsjettets ramme knyttet til kulturløftet på 170 mill kr. Det innebærer blant annet styrking av den lokale musikkskolen, at korps og kor får bedre rammevilkår og at ordningen med den kulturelle skolesekken forsterkes. Det skal også satses på frivilligheten, blant annet gjennom økte bevilgninger til frivillighetssentraler og frifond.
