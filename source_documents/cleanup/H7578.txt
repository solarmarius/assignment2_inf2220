
20.08.2003
ARBEIDERPARTIETS STORTINGSGRUPPE
Karl Eirik Schjøtt-Pedersen, Arbeiderpartiets kommunalpolitiske talsmann:
- Stor uklarhet om arbeidsgiveravgift
- Regjeringen redegjør ikke for kompensasjonstiltak.
- Regjeringen gjør ikke bruk av mulighet for å videreføre ordningen der det er mulig.
- Regjeringen godtgjør fortsatt ikke hvorfor ikke flere områder unntas
Under regjeringens pressekonferanse om arbeidsgiveravgift i dag sa finansminister Per Kristian Foss at bruk av unntaksbestemmelsen i ODA-protokoll 3 overfor hele det området som nå har gradert avgift ikke ville være "bærekraftig" i EU-sammenheng. Foss ga imidlertid fortsatt ingen svar på hvorfor ikke flere områder enn Nord-Troms og Finnmark ble unntatt. Det er som kjent mange nyanser mellom "hele området" og en avgrensning til bare å gjelde Nord-Troms og Finnmark. Arbeiderpartiet mener at regjeringen burde stått sterkere på for å videreføre dagens ordning i større områder.
Regjeringen bekreftet at de vil øke avgiften til 14,1 pst også for bedrifter som prinsipielt ville kunne videreført dagens ordning.
Mest alvorlig er det imidlertid at regjeringen fortsatt ikke redegjør for de konkrete tiltakene som skal iverksettes for å sikre full kompensasjon. Under pressekonferansen i dag framkom ingen nye opplysninger om tiltak som regjeringen vil iverksette utenom å henvise til budsjettet som kommer i oktober.
