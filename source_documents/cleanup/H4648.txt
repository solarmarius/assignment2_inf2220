
26. august 1999
Thorbjørn Jagland
Vilje til samarbeid
- Statsminister Bondevik mener stadig vekk at Arbeiderpartiet helt og fullt må godta kontantstøtten før det kan bli budsjettdrøftinger med Arbeiderpartiet. Noen politiske kommentatorer kjøper dette helt og fullt, og mener at jeg er uklar når jeg ikke kan gå med på dette.
Det er litt merkelig at man ikke en gang prøver å problematisere. For eksempel ved å si at Arbeiderpartiet kan ha gode grunner til å se hvordan kontantstøtten kan passe inn i en helhet før partiet vil svare. På budsjettet for 98 og 99 måtte man jo kutte i viktige områder for Arbeiderpartiet for å få plass til 3 milliarder i kontantstøtte. Hvordan blir dette i år 2000 budsjettet?
Det har blitt et omkved blant politiske kommentatorer at jeg er uklar når det gjelder kontantstøtten og et eventuelt budsjettsamarbeid med regjeringspartiene. Jeg synes for min del at Arbeiderpartiets holdning til dette spørsmålet er ganske klar: Vi inviterer regjeringspartiene til et samarbeid om budsjettet til høsten. I den forbindelse er vi også villig til å diskutere kontantstøtten.
Statsministeren krever imidlertid at vi allerede før regjeringens budsjettforslag legges fram og man eventuelt går inn i drøftinger, skal si at vi aksepterer kontantstøtteordningen. Men andre ord er det statsministeren som stiller et absolutt krav til oss for at slike forhandlinger skal bli mulige.
Kontantstøtten er en viktig sak for Regjeringen, sier statsministeren. Vår motstand mot ordningen er også en viktig sak for oss. En meningsmåling Dagsavisen har offentliggjort, viser at Arbeiderpartiet har et flertall i opinionen bak seg i denne saken. Men selv om den er en viktig sak, er vi villige til å diskutere ordningen. Vi er villige til å inngå kompromiss i dette spørsmålet for at vi kan få flertall om et statsbudsjett som gir en mer rettferdig fordeling og en større satsing på barn, utdanning og eldre.
Statsministerens holdning gir meg en mistanke om at han ikke ønsker noe budsjettsamarbeid med Arbeiderpartiet, men vil holde fast på budsjettpartnerne på høyresiden, slik han har gjort i to år nå. Han viser til at Regjeringen har inngått en bindende budsjettavtale som skal gjelde hele fireårsperioden. Hvis jeg har forstått ham riktig, må det innebære at han og Regjeringen allerede har bundet seg til å samarbeide med Høyre og Fremskrittspartiet helt fram til neste stortingsvalg. I så fall er det ingen grunn til å kokettere med at man ønsker et samarbeid med Arbeiderpartiet i fordelingspolitikken. Det er helt utenkelig at han skal kunne bruke Høyre og Fremskrittspartiet til å presse Arbeiderpartiet til å gå god for kontantstøtten før vi i det hele tatt har sett helheten i statsbudsjettet.
Budsjettet er nemlig det viktigste virkemiddelet i fordelingspolitikken. Man kan ikke samarbeide til høyre i budsjettpolitikken og til venstre i fordelingspolitikken. Det er en politisk umulighet.
Regjeringen må foreta et valg mellom høyre og venstre. Det kan se ut som om dette valget i realiteten allerede er gjort, noe vi i Arbeiderpartiet vil sterkt beklage. Men jeg håper naturligvis likevel at et budsjettsamarbeid mellom regjeringspartiene og oss til høsten vil bli mulig, og har invitert til et slikt samarbeid. Det skulle ikke være særlig uklart
