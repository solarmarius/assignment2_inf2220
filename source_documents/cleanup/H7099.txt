
16.5.2003
Sp
Leserinnlegg fra Eli Sollied Øveraas
Kultur - lim og motor i lokalsamfunnet!
Jeg vil våge den påstand at kulturens betydning for vekst, trivsel, utvikling og bosetting, er sterkt undervurdert, både som virkemiddel og trivselsfaktor når vi snakker om næringsutvikling for kommuner og fylkeskommuner.
Bo- og levekårsundersøkelser viser at kulturtilbud scorer høyt i folks bevissthet i det de anser som en viktig komponent for å få en god livskvalitet.
Eksempelvis assosieres Molde som jazzbyen, Ålesund som jugendbyen og Kristiansund som operabyen, selv om roser, fisk, fotball, olje og gass også står sterkt i nevnte byer...
Jazzfestivalen er et ypperlig eksempel på hvordan Møre og Romsdal fylkeskommune har evnet å sette fylkets næringsinteresser på kartet og skapt stor medieinteresse rundt viktige saker for fylket. Jeg tenker da spesielt på hvordan fylket på en glimrende måte har promotert de muligheter som ligger i ilandføring av gass fra Ormen Lange-feltet.
Mange fylker har sine "kulturelle flaggskip," men det som er viktig å understreke, er at også mange kommuner har sine "kulturelle fyrtårn."
La meg nevne noen eksempel
I Ørsta og Volda har vi Dei nynorske festspela, Smøla kommune har Fru Guri, Skodje har Fjord Cadenza, Surnadal har Norsk Laksefestival, og i Herøy og Giske finn vi henholdsvis Herøyspelet og Giskespelet.
Og la meg bruke Giskespelet som eksempel
Ca.170 aktører mellom 5 og 85 år er i aksjon på scena, og omtrent like mange i apparatet rundt. Det illustrerer hvordan et lokalt kulturtiltak kan være en kjempeinvestering i nettverk og fellesskap, og folk på Giske driver det man kan kalle lokalsamfunnsbygging på tusen års gamle røtter!
Mange kulturarrangement gir ikke bare opplevelser, de skaper også engasjement på tvers av generasjoner, livssyn og interesser!
Norge blir et fattig land å bo i med mange fattige lokalsamfunn hvis vi ikke vet å verdsette kulturens betydning. Hva hadde for eksempel 17.mai vært uten våre korps med sin fengende korpsmusikk?
Ingen offentlig instans kan vedta trivsel i by og bygd gjennom offentlig støtte til kulturtiltak. Men vi kan gjennom ulike virkemiddel legge til rette for en aktiv og god kulturpolitikk for hele landet. Det er viktig å slå ring om det kulturelle mangfaldet som vi har utviklet gjennom mange, mange år, da jeg er overbevist om kulturens avgjørende trivsel for livskraftige lokalsamfunn enten de ligger i byen eller på landsbygda.
Derfor må vi, på alle politiske nivå, holde fram med å så de kulturelle frøa i form av flere kulturkroner.
Jeg er overbevist om at det vil gi en rik høst i form av trivsel og opplevelser!
