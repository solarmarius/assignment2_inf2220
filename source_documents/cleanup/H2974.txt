
Lørdag 25. januar 1997
KrF-LEDELSEN TAR GJENVALG
Partileder Valgerd Svarstad Haugland, første nestleder Jon Lilletun og andre nest-leder Einar Steensnæs stiller alle til gjenvalg i sine respektive verv under landsmøtet i Kristelig Folkeparti i Bodø i april. Dette ble opplyst på en pressekonferanse i Drammen lørdag.
Valgerd Svarstad Haugland (40) ble enstemmig valgt som leder i Kristelig Folkeparti under landsmøtet i Øyer i 1995. Hun hadde da vært partiets første nestleder i fire år. Hun er utdannet lærer. Ved stortingsvalget i 1993 ble hun stortingsrepresentant for Akershus, på utjevningsmandat. Hun er medlem av Stortingets sosialkomité.
Jon Lilletun (51) ble valgt som første nestleder etter Valgerd Svarstad Haugland. Han hadde da i fire år vært annen nestleder i partiet. Jon Lilletun ble valgt inn på Stortinget i 1989, og representerer Vest-Agder fylke. Han er leder for Stortingets kirke-, utdannings- og forskningskomité.
Einar Steensnæs (54) kom inn som nytt medlem av lederkollegiet i KrF under landsmøtet i 1995. Han hadde vært medlem av sentralstyret siden 1991 da han ble valgt som andre nestleder. Einar Steensnæs representerer Rogaland på Stortinget, og er medlem av finanskomiteen. Han har tidligere vært ordfører i Haugesund. Han var kirke- og undervisningsminister i Syse-regjeringen.
