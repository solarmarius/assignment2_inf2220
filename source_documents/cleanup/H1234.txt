
27. mars 2001
Høyres Stortingsgruppe
Sonja I. Sjøli, saksordfører for stortingsmeldingen om verdier i helsetjenesten:
Bred enighet om verdier i helsetjenesten
Stortinget behandler i dag en melding om verdier i helsetjenesten. Det er bred enighet om at målet med helsepolitikken er å sikre at befolkningen har likeverdig og god tilgang til nødvendige helsetjenester av høy kvalitet, uansett hvor man bor og uavhengig av den enkeltes økonomiske situasjon.
Et flertall av Høyre, Kristelig Folkeparti og Arbeiderpartiet åpner for å innføre graderte egenandeler for lavt prioriterte tjenester, som den enkelte i større grad bør dekke selv. Dette er i tråd med forslag i Lønning II-utvalgets innstilling om prioriteringer i helsetjenesten. En samlet sosialkomite uttrykker samtidig nødvendigheten av å skjerme kronikere og andre med store utgifter til helsetjenester gjennom et nytt egenandelstak som dekker utgifter disse har til helsetjenester og legemidler som ikke dekkes under det ordinære egenandelstaket.
Sosialkomiteen følger også opp Lønning II-utvalgets forslag om å opprette medisinske faggrupper som skal gi råd om prioritering av helsetjenester innen sine fagfelt, og slik danne grunnlaget for arbeidet i det tverrfaglige, samordnende prioriteringsutvalget som allerede er oppnevnt.
Sosialkomiteen går enstemmig inn for et forslag fra Høyre om å opprettelse av et geriatrisk forskningsprogram. Geriatrien har vært lavt prioritert, og fagområdet sliter med lav status og mangel på kunnskap. For å bedre helsetilbudet til eldre gjennom bedre diagnostikk og behandling, er det nødvendig å styrke dette fagområdet.
Regjeringen blir bedt om å legge frem en egen stortingsmelding om alternativ medisin innen utgangen av 2002. Stadig flere benytter seg av alternativ medisin, og det er nødvendig med en politisk gjennomgang av hvilken plass alternativ medisin skal ha innen helsetjenesten.
Sosialkomiteen understreker behovet for å fremme likestilling innen helsetjenestene, og viser til at kunnskapsgrunnlaget i helsetjenesten i altfor stor grad er basert på menns fysiologi og livsløp. Regjeringen blir derfor bedt om å følge opp Sundby-utvalgets innstilling om kvinnehelse med en egen sak til Stortinget.
