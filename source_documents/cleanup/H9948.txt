
7.3.2006
Høyre
Skatten på arbeidsmiljøet må ikke skjerpes!
Finansministeren må nå gripe inn slik at skattereglene for arbeidsgiverbetalte tilstelninger praktiseres likt for alle, selv om ikke arbeidsstedet ligger ved kaia for Danskebåten, sier Høyres skattepolitiske talsmann, Svein Flåtten.
Skattedirektoratets nylig avgitte forhåndsuttalelse om at de ansatte i en bedrift i Ålesund må betale skatt for den samme turen til Danmark, som er skattefritt for ansatte i for eksempel Oslo-bedrifter, er en uholdbar praksis. Det er oppsiktsvekkende om ikke den rød-grønne regjeringen innser at ulik, og skjerpet beskatning av tiltak som bidrar til bedre arbeidsmiljø i bedriftene, ikke er et godt virkemiddel i næringspolitikken. Skattefrihet for denne type tiltak må selvsagt gjelde alle bedrifter uansett lokalisering.
Høyre vil følge opp denne saken med et spørsmål til finansministeren i neste ukes spørretime, avslutter Svein Flåtten.
