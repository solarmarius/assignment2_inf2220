
07.03.03
Arbeiderpartiet
USA-angrep kan utløse ny terror
Mens Irak er underlagt et strengt sanksjonsregime og trues av krig, tar Israel seg til rette i strid med FNs politikk for regionen. Et ensidig USA-ledet angrep på Irak vil forsterke dette inntrykket, og kan bidra til nye terrorhandlinger, uttaler Arbeiderpartiets landsstyre. De advarer USA mot å gå til krig uten FN-vedtak, og at en løsning på konflikten mellom Israel og Palestina må presses fram
Situasjonen i Irak
Arbeiderpartiet vil ha en fredelig løsning på Irak-konflikten. For å unngå sivile lidelser og ytterligere konflikt må verdenssamfunnet finne en løsning på konflikten gjennom FN. Alle parter har et ansvar for å finne fredlige løsninger. Bruk av militærmakt er siste utvei og kan bare vurderes dersom alle politiske og diplomatiske løsninger er forsøkt.
Det irakiske regimet er brutalt og undertrykkende. Det må et internasjonalt press til for å få regimet til å etterleve FNs vedtak. FNs press på Irak må opprettholdes for at våpeninspektørene skal kunne lykkes med avvæpningen. Inspektørene må få den tida de trenger for å gjennomføre sitt oppdrag. USA må gi inspektørene opplysninger som kan bidra til å avdekke om Irak har masseødeleggelsesvåpen. Arbeiderpartiet mener at FN må gi våpeninspektørene mer tid og si nei til et væpnet angrep nå.
Sikkerhetsrådets resolusjon 1441 har som formål at Irak avvæpnes gjennom inspeksjoner - ikke et regimeskifte framtvunget med militær makt. Det er i strid med FNs vedtak at USA truer med krig for å fjerne regimet i landet, og det hemmer inspektørenes arbeid. Om Irak regner med at en krig uansett er uunngåelig, vil det redusere mulighetene for at landet gir fra seg våpnene.
En løsning gjennom FN kan derimot gi motivasjon til å nedruste. Hvis Irak samarbeider med inspektørene og innfrir FNs krav, bør sanksjonene heves slik at situasjonen for sivilbefolkningen blir bedre. Arbeiderpartiet mener at en slik løsning må innebære at det etableres en langsiktig inspeksjonsordning for å kontrollere at Irak ikke på nytt skaffer seg masseødeleggelsesvåpen.
Arbeiderpartiet mener at Norge i konflikter har særlige forutsetninger for å yte en vesentlig innsats humanitært og på andre ikke-militære områder. En endelig konkusjon om hvilken type medvirkning Norge skal bidra med i en eventuell aksjon, skal vi trekke etter at Sikkerhetsrådet har sagt sitt. FN skal ha en nøkkelrolle i Norges utenrikspolitikk, og vi respekterer vedtak i Sikkerhetsrådet. Et så alvorlig tiltak som å gå til krig må ha et klart og entydig mandat her, ellers er det uaktuelt for Norge å delta. Spørsmålet om en eventuell militær deltakelse må under en hver omstendighet behandles av Stortinget.
Situasjonen for sivilbefolkningen i Irak er allerede kritisk. En humanitær katastrofe kan bli resultatet dersom det bryter ut krig. Arbeiderpartiet krever at den humanitære bistanden umiddelbart trappes opp, i samråd med FN, norske og internasjonale humanitære organisasjoner. Vi reagerer på regjeringens nøling med dette. Verdifull tid kan gå tapt ved stengte grenser dersom det blir en krig.
I arabiske land reagerer mange på forskjellsbehandlingen av Irak og Israel. Mens Irak er underlagt et strengt sanksjonsregime og trues av krig, tar Israel seg til rette i strid med FNs politikk for regionen. Et ensidig USA-ledet angrep på Irak vil forsterke dette inntrykket, og kan bidra til nye terrorhandlinger. Bush-administrasjonen hevder at et regimeskifte i Bagdad vil åpne for et demokratisk Irak. Faren er imidlertid stor for at USA vil framstå som okkupant og koloniherre snarere enn som frigjører. Norge og andre europeiske land må insistere på at USA sammen med andre sentrale aktører som FN, EU og Russland presser frem en løsning på konflikten mellom Israel og Palestina. En slik løsning kan fremme demokrati og utvikling i hele regionen.
Arbeiderpartiets holdning i Irak-konflikten bygger derfor på følgende hovedprinsipper:
Vi ønsker en fredelig løsning på Irak-konflikten. Alle fredelige muligheter må prøves. FNs press på Irak må opprettholdes, og krig er siste utvei.
Vi er imot at USA ensidig går til militært angrep på Irak uten forankring i FN.
Det er i strid med FNs vedtak å gå til angrep for å tvinge fram et regimeskifte i Irak.
Våpeninspektørene må få mer tid, og deres arbeid må fortsette så lenge det er meningsfylt. Når vi sier ja til fortsatt våpeninspeksjoner, sier vi samtidig nei til krig.
Vi må allerede nå bygge opp en humanitær beredskap i området.
