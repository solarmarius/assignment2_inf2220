
Dato: 17. august 1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim, FrP
BORT MED DRG-KRYPET!!
I et fylkesordførermøte har helseminister Dagfinn Høybråten uttalt at det vil bli bevilget mindre penger til helse neste år, men at helsevesenet skal effektiviseres slik at det kan behandles like mange pasienter.
Jeg er meget skeptisk til helsemininisterens uttalelser sier John I. Alvheim Tidligere i år viste det seg at fylkene ikke fikk dekket sine utgifter til den såkalte innsatsbaserte finansieringen, der pengene følger hver enkelt pasient. Dette er stikk i strid med intensjonene ved denne ordningen. Sykehusene må få dekket sine utgifter når de behandler flere pasienter og vi kan ikke akseptere at departementet foretar såkalte DRG-kryp og reduserer satsene for behandlingen når sykehusene behandler for mange pasienter, sier Alvheim.
Når sykehuset behandler flere pasienter enn beregnet må inntekten øke, ikke reduseres. Hvis helseministeren nå også vil redusere budsjettene ytterligere, ja da reagerer jeg meget sterkt på det. En slik holdning kan sette budsjettsamarbeidet i Stortinget i fare sier Alvheim som gir klart uttrykk for at FrP aldri vil kunne godta en reell nedgang i bevilgningene til sykehusene.
Skal vi få bort sykehuskøene i dette landet og vise at menneskeverd og rettigheter virkelig betyr noe er ikke kutt i budsjettene den riktige veien å gå avslutter Alvheim som viser til at regelverket må forbedres slik at sykehusene og fylkene ikke er i tvil om gjeldende satser.
