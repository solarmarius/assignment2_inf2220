
08 oktober 03
KrF
Finanspolitisk talsperson for KrF Ingebrigt S Sørfonn
- Vi trenger et bredt forlik for flere arbeidsplasser
- Kampen mot arbeidsledigheten utfordrer til et bredt budsjettforlik i Stortinget. Regjeringens budsjett er et godt utgangspunkt for dette. Det sier KrFs finanspolitiske talsperson, Ingebrigt S. Sørfonn.
- Samtlige partier har gitt uttrykk for at kampen mot arbeidsledighet er en av de aller største utfordringene vi har nå. Et viktig bidrag for å vinne denne kampen vil være å finne frem til en bred flertallsløsning gjennom Stortingets behandling av neste års budsjett. Regjeringen har lagt til rette for dette gjennom et budsjettforslag som fremmer en rekke forslag for å ta vare på og skape nye arbeidsplasser, sier Sørfonn.
Det satses sterkt på forskning og utvikling og det legges opp til en rekke aktiviteter innenfor bygg og anlegg. I tillegg til at finanspolitikken videreføres er det også foreslått etablering av et landsdekkende såkornfond for å tilføre kunnskapsbedrifter med stort vekstpotensial en blanding av tålmodig egenkapital og relevant kompetanse.
- Samlet sett vil budsjettet være et bidrag i kampen mot arbeidsledighet, sier KrFs Ingebrigt S. Sørfonn.
