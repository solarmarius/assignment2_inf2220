
8. september 1999
Stortingsgruppen
Regjeringen følger opp APs tiltak overfor verkstedindustrien
Regjeringen kom ikke med noe nytt da den lanserte sine tiltak for verftsindustrien 6. september 1999. Her redegjør Arbeiderpartiets stortingsgruppe for utviklingen av sakens realiteter, og viser at det er Arbeiderpartiets forslag som Regjeringen nå fremmer som sine egne. Dette er forslag Regjeringspartiene stemte imot før sommeren.
Næringsministerens og olje- og energiministerens varslede tiltak for verkstedindustrien er stort sett en oppfølging av noen av de vedtak Stortinget gjorde i forbindelse med Revidert budsjett etter initiativ fra Arbeiderpartiet. Den viktigste forskjellen er at sentrumspartiene stemte mot flere av forslagene før sommeren, nå skal regjeringen fremme dem som sine.
Næringsminister Sponheim har i følge avisene (ingen pressemeldinger foreligger) gått inn for at det skal bygges 2 hurtigruteskip, et kystvaktfartøy og et nytt forskningsskip. Når det gjelder Hurtigruteskipene kommer dette utspillet etter at Arbeiderpartiet har gått inn for å opprettholde støtten til Hurtigrutene også etter 2001. Dette gjør det økonomisk mulig for hurtigruterederiene å investere i to nye skip. Om næringsministeren går inn for fornyelse av havforskningsfartøyet G. O. Sars eller et helt nytt forskningsfartøy er uklart. Det som er klart er at sentrumspartiene i forbindelse med Revidert budsjett stemte mot APs forslag om en startbevilgning for å sette i gang en fornyelse av den alderstegne G. O. Sars. Når det gjelder byggingen av kystvaktskipet KV Svalbard uttalte et flertall på Stortinget (alle utenom Frp og Høyre) at dette burde prioriteres rett etter at kontraktsforhandlingene er ferdig i høst, bl.a. for å sikre sysselsetting ved verftene.
Olje- og energiminister Arnstad har i følge avisene (ingen pressemeldinger foreligger) gått inn for en avviklingsplan for produksjonsavgiften og at CO2-avgiften på sokkelen skal reduseres. Dette er det samme flertallet på Stortinget vedtok før sommeren, mot sentrumspartienes stemmer. Arnstad har videre lagt press på oljeselskapene for å få fortgang i utbyggingen av mindre felt. Hun har sagt at vilje til utbygging vil bli vektlagt i forbindelse med behandlingen av 16. konsesjonsrunde som utlyses i morgen 8. september.
Dette skjedde ved behandlingen av Revidert budsjett for 1999
· AP fikk flertall for følgende tiltak overfor verkstedindustrien:
· Fornyelsestakten av ferger dobles. Forslaget har ikke budsjettvirkning før til neste år (flertall sammen med SV og sentrum)
· Ombygging av landgangsfartøy støttes med 20 mill. kroner (flertall sammen med Sentrum, H og Frp).
· 12 mill. kroner i økt støtte til forsknings- og utviklingskontrakter. (flertall sammen med SV og Høyre)
· Midlertidig fritak for investeringsavgift i 2 år på bygging og opprustning av vannkraftverk (flertall sammen med Høyre og Frp).
AP fikk ikke flertall for:
· 5 mill. kroner i startbevilgning til fornyelse av havforskningsfartøyet G. O. Sars.
· 52 mill. kroner i økt støtte til fornying av fiskeflåten.
· 10 mill. kroner i økt støtte til utviklingstilskudd i SND
Arbeiderpartiet fikk også tilslutning til viktige vedtak som vil bedre rammebetingelsene for petroleumsnæringen. Tiltakene vil bidra til å dempe fallet i investeringsaktiviteten både i petroleumsnæringen og verkstednæringen, og flere av forslagene vil bidra til at vi får fram flere samfunnsøkonomisk lønnsomme prosjekter på sokkelen som ellers ikke ville blitt realisert.
På følgende viktige punkter gikk flertallet på Stortinget lenger enn regjeringen, og sentrumspartiene stemte mot disse forslagene i forbindelse med behandlingen av Revidert budsjett:
· Stortingsflertallet ba regjeringen umiddelbart å ta opp forhandlinger med oljeselskapene om en feltvis reduksjon av produksjonsavgiften for å få fram flere samfunnsøkonomisk lønnsomme tilleggsinvesteringer på eksisterende felt. Her ville Stortingsflertallet gå raskere frem enn regjeringen.
· Flertallet ba regjeringen om å inkludere petroleumssektoren i et framtidig kvotesystem for CO2-utslipp. Dette er ikke regjeringens forslag.
· Stortingsflertallet ba regjeringen å legge fram forslag til hvordan CO2-avgiften kan reduseres inntil offshoresektoren er inkludert i kvotesystemet, herunder muligheten til å differensiere mellom gamle og nye felt med det siktemål å stimulere til økt feltutbygging. Dette var langt fra regjeringens forslag.
· Flertallet ber også regjeringen om å utrede hele petroleumsbeskatningssystemet og fremme forslag til endringer i løpet av 2000. Dette er heller ikke regjeringens forslag.
· Når det gjelder fondet på 100 mill. kroner for petroleumsrettet teknologiutvikling, har regjeringen allerede lidd nederlag på sitt forslag om å endre Petroleumsloven for å ta disse pengene rett ut av Petroleumsfondet. Midlene bevilges nå på ordinært vis.
