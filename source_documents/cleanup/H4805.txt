
24. september 2000
Landskvinnekonferansen
Barn og kvinner som ofre for kriminalitet
- Vi ønsker at det blir opprettet et kvinnevoldsutvalg snarest. Hovedpoenget med et kvinnevoldsutvalg vil være å se ulike virkemidler og langsiktige tiltak mot kvinnevold i et helhetlig perspektiv, heter det i en uttalelse vedtatt på Arbeiderpartiets landskvinnekonferanse 22.-24. september 2000.
Vi ønsker at det blir opprettet et kvinnevoldsutvalg snarest. Hovedpoenget med et kvinnevoldsutvalg vil være å se ulike virkemidler og langsiktige tiltak mot kvinnevold i et helhetlig perspektiv. Det vil si å sammenstille den innsatsen som allerede eksisterer for lettere å se hva som skal til for å avhjelpe problemene og komme med nye forslag til tiltak/reformbehov som bygger på, omorganiserer og eller utvider det eksisterende tilbudet. Samtidig må et kvinnevoldsutvalg ha som målsetting å høyne bevisstheten i samfunnet generelt og hos politiske myndigheter og de berørte parter spesielt. Dette gjelder særlig rettslige prosesser i voldtektssaker. Det er viktig at Regjeringen følger opp planen Vold mot kvinner.
Vold mot kvinner og barn blir i stor grad utøvd i hjemmet.
Det er samfunnets ansvar å hindre vold og overgrep både i det offentlige rom (på gaten, på arbeidsplassen) og i hjemmet.
Vold mot kvinner er et langt større problem enn vi liker å tro. Samfunnet må på best mulig måte sikre at domfelte voldsforbrytere ikke begår nye overgrep mot barn. Det må være et krav at barn og voksne må kunne føle trygghet mot tilfeldige overgrep.
Kvinnemishandling og seksuelle overgrep (med voldtekt og drap som de groveste former for vold) mot kvinner er et ekstremt uttrykk for undertrykkelse av kvinner i samfunnet. Vold mot kvinner og kvinners utsatthet for vold og overgrep i hverdagen begrenser sterkt mange kvinners muligheter for aktiv deltakelse i samfunnet. Slik sett er vold mot kvinner både et menneskerettighetsproblem og et problem for demokrati og deltakelse.
Rundt 2500 kvinner og 1800 barn (Likestillingssenteret) må hvert år flykte til et av landets krisesenter. Krisesentrene er viktige og må fullfinansieres av staten. Denne volden rammer også tusener av barn hver dag i norske hjem. Mange av kvinnene som klarer å bryte ut av dette voldelige samlivet, opplever at truslene og trakasseringen fortsetter etter samlivsbrudd. Til sammen har over 500 kvinner i Norge hemmelig adresse. Nesten hundre av dem har landets strengeste sperring på sin adresse. Deres liv og helse er i reell fare.
Et mål er at hvert fylke må ha et støttesenter for incestutsatte, som har et heldøgnstilbud for begge kjønn. Satsningen på vold mot kvinner bør favne vidt både i definisjon av denne volden og i bruk av virkemidler og innsatsområder. Arbeid mot vold og overgrep i hjemmet, voldtekt, tvangsekteskap, handel med kvinner, arbeid mot prostitusjon og innsats mot seksuell trakassering bør være innenfor definisjonen av vold motkvinner. Det må, som en prøveordning opprettes en regional enhet for etterforskning og påtale av saker som gjelder seksuelle overgrep og familievold.
