
16/5-02
Inger Enger (Sp):
Manglande tillit til kommunane - Regjeringa rammar velferden til innbyggjarane
- Nedskjeringar i skule og eldreomsorg blir heilt klart konsekvensane av Regjeringa sitt forslag i kommuneproposisjonen. Vi treng no eit politisk oppgjer med underfinansieringa av kommunane slik at vi kan sikre innbyggjarane eit godt tilbod. Vi kan ikkje leve med ein situasjon der folk ikkje får dei tenestene dei har vorte lova, seier stortingsrepresentant Inger Enger.
Regjeringa tilbyr ein vekst i frie inntekter på 750 millionar kroner, medan det trengst mellom 2 og 3 milliardar. - Det er pinleg at Regjeringa fråskriv seg ansvaret og ikkje medverkar til ein plan for oppretting av den økonomiske ubalansen vi no ser, seier Enger.
Gjennom heile 90-talet har kommuneøkonomien vorte gradvis strammare. Fram til no er dette teke ut gjennom intern effektivisering og kutt i ikkje-lovpålagte oppgåver. Når Regjeringa heller ikkje denne gongen vil styrkje kommunane sin økonomi, er det innbyggjarane som må ta ulempene, gjennom dårlegare tilbod.
Skule
- Det er skremmande at ei Regjering som har hatt satsing på skule som ei av sine flaggsaker, nå ikke er viljuge til å gjennomføre dette. Skuleverket vil bli ein av dei store taparane dersom økonomien ikkje blir betra, seier Enger.
Eldreplan
Regjeringa foreslår å forlengje eldreplanen med 2000 nye sjukeheimsplassar og omsorgsbustader. Det innmelde behovet er over 9000 plassar. - Dette forslaget er ein hån mot alle dei kommunane som har lagt sine planar etter rettleiing frå statlege instansar, seier Inger Enger.
Ressurskrevjande brukarar
Eit samrøystes Storting bad Regjeringa syte for ei ordning med statleg toppfinansiering for ressurskrevjande brukarar. Det er uhøyrt at Regjeringa no overser dei pålegg Stortinget gav.
