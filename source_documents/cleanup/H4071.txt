
Oslo, 11.05.2001
Pengene må ikke fjernes fra sykehusene
Regjeringen kutter 550 millioner kroner til innsatsstyrt finansiering av sykehus i revidert nasjonalbudsjett. Dette er et tegn på at sykehusene er så hardt presset på økonomien at de ikke klarer å oppnå planlagt vekst i aktiviteten, sier RVs leder Aslak Sira Myhre.
RV krever at disse pengene overføres til fylkeskommunene, slik at de kan settes inn på å løse krisa i helsesektoren. Tønne kommer i sin uttalelse med en ny vri av sitt berømte trylleformular: "Det er ikke mer penger som skal til for å løse krisa i sykehussektoren." I dag heter det: "Økt pasientbehandling forutsetter kapasitet, og det er vi ikke sikre på om finnes. Hvis kapasiteten viser seg å være der, og aktiviteten øker, kommer også pengene."
Fra virkelighetens verden melder Rikshospitalet i dag at Berg gård, som er et viktig behandlingstilbud for funksjonshemmede barn og unge, skal legges ned. Årsak: Mangel på penger. Vest-Agder Sentralsykehus, som sies å være landets mest effektive, ligger an til et underskudd for 2001 på 15 mill. kr.
RV finner det skandaløst at regjeringens helsestatsråd gang på gang forsøker å tildekke det virkelige problemet for landets sykehus: At de ikke får de penger som må til for å innfri regjeringens løfter om flere sykehusbehandlinger.
