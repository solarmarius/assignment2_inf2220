
21.11.2001
Bedre kår for opptreningsinstitusjonene
Arbeiderpartiet ønsker å gi opptreningsinstitusjonene bedre økonomiske kår. Mange av disse sliter med så dårlige økonomiske vilkår at de trues med nedleggelse. Medlem av finanskomiteen, Torstein Rudihagen, sier at Arbeiderpartiet ønsker å sikre livsgrunnlaget til disse institusjonene som utfører så mange viktige oppgaver, bl.a. innenfor rehabilitering av arbeidstakere.
Arbeiderpartiet ønsker å gi opptreningsinstitusjonene bedre økonomiske kår. I Oppland finnes det flere opptreningsinstitusjoner som har slitt økonomisk. Enkelte av dem har også vært truet av nedleggelse.
- Opptreningsinstitusjonene har flere viktige oppgaver. Blant annet rehabilitering av arbeidstakere, slik at de raskt kan komme seg tilbake til arbeidslivet. Arbeiderpartiet er opptatt av at opptreningsinstitusjonene har økonomiske vilkår som gir dem livsgrunnlag, sier Torstein Rudihagen som er leder i Oppland Arbeiderparti og medlem i finanskomiteen på Stortinget. Rudihagen peker på at mange sårt tiltrengte arbeidsplasser i distrikta vil gå tapt hvis opptreningsinstitusjoner blir nedlagt.
- I revidert nasjonalbudsjett ble det flertall for å styrke institusjonene med 25 mill kr. I regjeringen Stoltenbergs budsjettforslag for 2002 er det foreslått en økning på 30 mill kr for å redusere egenandelen fra 190 kr til 150 kr pr døgn for pasienter på opptreningsinstitusjonene. Dette vil gi brukerne langt mindre utgifter ved lengre opphold, og flere gis muligheten til å bruke tilbudet. I finansinnstillingen fra Arbeiderpartiet er det nå lagt inn ytterligere 50 mill. kr for å styrke økonomien ved opptreningsinstitusjonene, sier Rudihagen.
- Det er påkrevet at Regjeringen kommer tilbake med en plan for finansieringen av disse institusjonene på lang sikt, slik at det viktige tilbudet som opptreningsinstitusjonene representerer, kan sikres, krever stortingsrepresentant Torstein Rudihagen.
