
7. mars 2002
Kristelig Folkepartis Kvinner:
Begeistret for kvoteringsforslag
- Vi er begeistret for regjeringens standpunkt når det gjelder de nye kvoteringsreglene som sikrer minimum 40 prosent av begge kjønn i styrene for alle statsforetak, statlige særlovselskap og statlige aksjeselskap i løpet av ett år. Nå må også næringslivet følge opp de nye reglene så raskt som mulig. Det sier nestlederne i Kristelig Folkepartis Kvinner, Astri Wessel og Mona Enstad.
Kristelig Folkepartis Kvinner er opptatt av at næringslivet ikke misbruker fristen på to og et halvt år som regjeringen vil gi for at de nye kvoteringsreglene skal kunne gjennomføres på frivillig basis også i allmennaksjeselskaper. - Det er viktig at organisasjonene i nærings- og arbeidslivet samarbeider med myndighetene når det gjelder opptrapping av kvinnerepresentasjonen i allmennaksjeselskapenes styrer. Bare slik kan man unngå at dette blir gjennomført som et lovvedtak, sier nestlederne i Kristelig Folkepartis Kvinner, og gir følgende utfordring:
- Kom i gang så raskt som mulig, og bruk de hjelpemidlene som finnes. Ved å bruke Kvinnebasen på internett, vil man finne mange gode navn til de ulike typene styrer.
