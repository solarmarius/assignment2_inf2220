
04.12.2003
ARBEIDERPARTIETS STORTINGSGRUPPE
Arbeiderpartiets helsepolitiske talsmann Bjarne Håkon Hanssen
- Lysere situasjon for sykehusene
- Budsjettforliket mellom Arbeiderpartiet og regjeringspartiene bør sette helseforetakene i stand til å gi hele befolkningen et trygt og forsvarlig sykehustilbud. Dermed bør vi kunne unngå faglig uforsvarlige sparetiltak på viktige områder som akutt- og fødetilbud, sier Arbeiderpartiets helsepolitiske talsmann Bjarne Håkon Hanssen etter at sosialkomiteen i dag sluttbehandlet helsebudsjettet for 2004.
Arbeiderpartiet foreslo i sitt alternative budsjett å øke bevilgningene til sykehusene med en hel milliard ekstra. - Selvsagt ville et slikt løft på sykehusbudsjettet ha avhjulpet situasjonen enda mer enn det vi nå får til. Budsjettforliket har gitt sykehusene en halv milliard kroner ekstra til neste år, og Arbeiderpartiet fikk fullt gjennomslag for å utsette helseforetakenes frist for å komme i økonomisk balanse med ett år. Likevel vil det fortsatt være behov for omstilling, fordi pengebehovet er større enn vi greier å dekke med dette, konstaterer Hanssen.
Selv om Arbeiderpartiet selvfølgelig gjerne skulle ønsket å ha kommet lenger, er Hanssen glad for å ha oppnådd det som nå har kommet på plass i helsebudsjettet.
- De innspillene vi har fått fra sykehushold tilsier at den halve milliarden vi har greid å reise, sammen med utsettelsen av balansekravet, vil gi et vesentlig bidrag til fornuftig omstilling i stedet for økonomisk motivert nedbygging. Det betyr at vi har redusert behovet for endringer i akuttberedskap og fødetilbud som kun baserer seg på økonomiske forhold. I tillegg slår Stortinget klart fast at lokalsykehusene har hatt og skal ha en sentral posisjon i norsk helsevesen, og vi understreker betydningen av et desentralisert akutt- og fødetilbud, sier Hanssen.
Helseministeren har allerede fattet vedtak om endringer i føde- og akuttilbud ved flere sykehus. Disse vedtakene har en faglig begrunnelse, og helseministeren har satt klare faglige kriterier som må være oppfylt før endringene gjennomføres. Helseministeren har i tillegg bedt om en tilbakemelding fra de regionale helseforetakene om hvordan kriteriene skal oppfylles.
- Problemet er at det er betydelig faglig uenighet om hvorvidt de foreslåtte endringene kan gjennomføres i tråd med de krav helseministeren har stilt, slik at et forsvarlig helsetilbud sikres. Vi er derfor glade for å få med oss et samlet Storting på vårt forslag om å be Regjeringen grundig gjennomgå de ulike faglige vurderinger som nå foreligger i forhold til de endringer i fødetilbud og akuttberedskap som er planlagt. I klartekst betyr dette at helseministeren må sette foten ned hvis helseforetakene foreslår nedleggelser som er faglig uforsvarlige, sier Bjarne Håkon Hanssen.
