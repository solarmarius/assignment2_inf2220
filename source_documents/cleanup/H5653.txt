
fredag 8. og lørdag 9. mars
KrFs landsstyre
Nyordning av forholdet mellom stat og kirke!
Innstillingen "Samme kirke - ny ordning", er et svært godt utgangspunkt for det videre arbeidet med forholdet mellom stat og kirke. Bakkevig-utvalget foreslår en nyordning for statens forhold til Den norske kirke. Dette innebærer også en endret situasjon i forhold til andre tros- og livssynssamfunn ved at de blir likestilt. Staten får de samme forpliktelser overfor alle idet utvalget forutsetter at staten skal drive en aktiv religionspolitikk. Innstillingen foreslår også at staten har et ansvar for opplæring i trossamfunnene.
KrF vil arbeide videre for en nyordning mellom staten og Den norske kirke, og mener blant annet:
- Kirken må være en åpen, bekjennende, demokratisk og landsdekkende folkekirke, som selv har rett til å bestemme i lærespørsmål.
- Den norske kirke må videreføres som en kirke for folket, bygd på kirkens bekjennelse.
- Kirken må selv få utnevne sine biskoper og prester.
- Kirken selv må ha råderett over økonomisk forvaltning, eiendommer og fonds (Opplysningsvesenets fond).
- Grunnloven må endres i henhold til endringene i forholdet mellom kirke og stat. Vi mener likevel det er viktig at det kristne kultur- og verdigrunnlag tas inn i Grunnloven.
Landsstyret foreslår at regjeringen setter ned et eget offentlig utvalg for å utrede de juridiske og økonomiske konsekvenser av en nyordning.
Vi tror ikke en folkekirke er avhengig av dagens statskirkeordning. Fortsatt vil den være stedet der mange ønsker å markere livets store begivenheter. Med sitt budskap vil Den norske kirke gi mange mennesker støtte i vanskelige livssituasjoner og tilhørighet.
Vi ønsker at kirken fortsatt skal være et sted for forming av tro og identitet. Kirken skal også være et sted for engasjement og åpne møteplasser og en nødvendig bidragsyter til samfunnets verdi- og kulturgrunnlag.
