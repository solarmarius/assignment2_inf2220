
Onsdag 27. mai 1992
Odd Holten (KrF) om gjeldsoffer-statistikk:
POLITISKE TILTAK FORUTSETTER REALISTISKE TALL
Det er en forutsetning at Stortinget har realistiske tall å holde seg til når det gjelder antall gjeldsofre når man nå skal gå igang med å behandle forslaget til gjelds-saneringslov. Dette slo stortingsrepresentant Odd Holten (KrF, Østfold) fast i Stortingets spørretime onsdag. Han etterlyste et initiativ fra finansdepartementet når det gjelder å skaffe fram ajourført og pålitelig statistikk over gjeldsofrenes antall.
Odd Holten viste i spørsmålet sitt til at Statistisk Sentralbyrå ikke kan gi en statistikk over omfanget av og antallet misligholdte lån. Dette bekreftet statsråd Sigbjørn Johnsen, og viste til at ulike utredninger opererer med ulike antall husstander som er rammet av gjeldskrise, fra 18.000 som det laveste, til 180.000 som det høyeste. Han svarte også at det ville kreve store ressurser dersom Statistisk Sentralbyrå skulle utarbeide slike statistikker.
Odd Holten mente man var i en alvorlig situasjon dersom det ikke kan arbeides fram pålitelige og realistiske anslag over hvor mange dette gjelder, noe statsråden ga uttrykk for at han hadde forståelse for.
