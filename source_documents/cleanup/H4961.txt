
09.08.2001
Anne Cathrine Berger
Feministbrev 9. august 2001
- Kanskje er det dette det handler om, bli trygg nok på seg selv til å kunne motstå kommentarer fra omgivelsene, se det urettferdige i det og bli trygg på seg selv. En liten men samtidig en stor kamp, skriver Anne Cathrine Berger fra kvinnepolitisk styre i Oslo Arbeiderparti i feministbrev 9. august 2001.
Kjære feminist
I disse varme sommertider er det lett å la øynene hvile på ulike klesantrekk. Jeg har nettopp kommet hjem fra en bilferie i California i USA. Der ble jeg lettere fascinert av guttas bare overkropper og jentenes minimale glittertopper. Nås sant skal sies må jeg innrømme at jeg liker glitter. Det er rart med det, hver gang jeg reiser til et annet land, tar det ikke lang tid før jeg begynner å like stedets mote, uansett hvor mye jeg rynker på nesa over de samme klærne i Norge.
Det hevdes at klær sier mye om hvem man er som er person. Jeg er ikke helt enig. Derimot tror jeg at klær fungerer som talerør for hvordan man blir tolket som person. Dermed blir klær en slags personlighet. Kombinerer vi klær med utrykksmåter som så absolutt er en del av ens personlighet, kommer vi straks inn på et latent område når det gjelder menn og kvinner.
En av de første erfaringene jeg fikk som fersk politiker, var kritikk av mitt temperament, og det av gutta " Ro deg ned, du må ikke hisse deg sånn opp". Jeg er som jenter flest, jeg får en høy lys, skrikende stemme når engasjementet kommer over en. Kombiner dette med liten mikrofonerfaring.Dermed ble jeg i tillegg ansett for å være litt hysterisk. Jeg syntes dette var veldig urettferdig., for de gutta som lignet på meg, ble karakterisert som "engasjerte". Dermed ble mine "negative trekk", "positive", hos en gutt. For å bøte på dette, har jeg lært meg , forsøksvis, å senke stemmeleiet når jeg føler at ivrigheten kommer over en.
Ikke minst husker jeg en episode da jeg var liten. Pappa var veldig interessert i politikk og så alltid på de politiske debattene på tv. Den gang var det som regel mellom Gro B. og Kåre W. Det var tider det. Pappa pekte en gang på Gro, og sa til meg: " Anne Cathrine, sånn må ikke du bli" og mente Gro sitt temperament, og hennes røde ansikt. Han fortsatte " Hun har til og med gått på kurs for å lære seg å mestre det".
I ettertid tenker jeg at en bare burde være som en er, ikke forandre noe. Men det er nå en gang slik at helheten teller mye i politikken, klesmåte, stemmeleie, talerstol-atferd m.m. Se bare på hvor utviklingen går i forhold til ledere i samfunnet. Her leies det inn konsulenter til enhver ting- klær, taleteknikk, frisyre. Og media er veldig opptatt av det. Bare se hvordan politikeres klesstil blir kommentert.
Nå stiller noen kanskje spørsmålet om dette er en likestillingskamp. Ja, jeg mener det. Men det blir en kamp rundt det dagligdagse, å påpeke overfor folk at personkarakteristikker mange ganger kan være urettferdige, enkelte ganger på grunn av naturlige forskjeller mellom menn og kvinner, dvs ikke å godta slike tolkninger.
Redaktørene av «Fittstim», uttrykte håp om at boken kan bidra til: «...at jenter vil lære å sette grenser tidligere, oppdage sitt eget verd og innse at de selv har makten over sine liv» I avisen Nylænde, en anonym innsenders hjertesukk i 1898: «Vi tør ikke, tør ikke bringe spot over vor person; vi er saa redde for ikke at være (...) som Per og Paal finder, at en ægte kvinne bør være.»
Det er nøyaktig hundre år mellom disse uttalelsene. Kanskje er det dette det handler om, bli trygg nok på seg selv til å kunne motstå kommentarer fra omgivelsene, se det urettferdige i det og bli trygg på seg selv. En liten men samtidig en stor kamp.
