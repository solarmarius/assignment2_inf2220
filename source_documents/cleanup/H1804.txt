
Onsdag 5. februar 1992
ØKT INNSATS MOT FORSØPLING AV KYSTEN
Det er positivt at miljøvernministeren ser behovet for økt holdningsskapende innsats og strengere reaksjoner mot ulovlig oljesøl og annen forsøpling fra skipsfaren. Slik kommenterer stortingsrepresentant Odd Holten (KrF, Østfold) miljøvernminister Thorbjørn Berntsens svar på hans spørsmål i Stortingets spørretime onsdag.
Odd Holten ville vite om departementet vil sette i verk skjerpede krav til søppeltømming og oppsamling av oljerester og spillolje i egne systemer. Statsråden mente at lov- og regelverket var godt nok, og at det er på den holdningsskapende siden innsatsen må intensiveres. Samtidig var han åpen for å skjerpe reaksjonsrammene for brudd på bestemmelsene.
Statsråden var også enig med Odd Holten i at losvesenet og havnevesenet kunne være ressurser å spille på i dette arbeidet.
