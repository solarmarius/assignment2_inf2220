
01.05.03
Dagfinn Sundsbø
- Erna Solberg står ikke til troende.
- Kommunalminister Erna Solberg står ikke til troende med sitt budskap om bedre velferdsløsninger for folk flest, sa Dagfinn Sundsbø, generalsekretær i Senterpartiet på et 1. mai-arrangement i Grimstad. - For det første viser Solberg og regjeringen ingen vilje til å betale kommunene for de oppgaver de er pålagt å løse. Reform etter reform som er vedtatt i Stortinget, er underfinansiert fra Statens side. Det må penger til, ved siden av større frihet, dersom kommunene skal løse sine oppgaver, sa Sundsbø.
- Alle partier, virker det som, ønsker nå å gi kommunene større frihet. Sist har vi fra Høyres landsmøte hørt kommunalminister Erna Solberg tale om å gi lokalpolitikerne mer ansvar for velferdspolitikken. Solberg snakker om å gi frihet med den ene hånden, mens hun med den andre truer med represalier dersom friheten ikke bruks slik hun ønsker: Slår ikke kommunene seg sammen frivillig, vil hun vurdere tvang. Brukes ikke konkurranseutsetting og private løsninger, vil hun vurdere virkemidler som tvinger dette fram. Dette viser at kommunalministeren heller ikke står til troende om sitt prat om frihet til kommunene, sa Sundsbø.
Generalsekretæren i Senterpartiet tok også kraftig avstand fra Høyres angrep på fagorganiserte. - Høyre gjør hjelpepleierne til sine hovedmotstandere i sin kamp for konkurranseutsetting og fornyelse av kommunesektoren. Det er realiteten når partiet sier at Norsk Kommuneforbund og Norsk Helse- og Sosialforbund, som nå slås sammen, er Høyres hovedmotstandere i kampen for omstilling i kommunene, sa Sundsbø.
- Senterpartiets medisin for kommunalt omstillingsarbeid er mer effektiv. Senterpartistyrte kommuner har stått i første rekke i gjennomføringen av det såkalte "modell-kommuneforsøket". I dette utviklingsarbeidet ser man de ansatte som en ressurs det skal samarbeides med. Det viser seg at utviklingsavtaler hvor politisk ledelse, administrativ ledelse og de ansatte setter felles mål for effektiviseringstiltak og kvalitetsutvikling, gir resultater. Ansatte som ressurs og samarbeidspartner i utviklingstiltak, er opplagt i det private næringslivet. Det er oppsiktsvekkende at regjeringen ber oss velge konfrontasjon med de ansatte i utviklingen av offentlig sektor, sa Dagfinn Sundsbø i Grimstad 1. mai 2003.
