
22/3 2002
Morten Lund (Sp):
FINT AT DET BLIR KOMMUNAL SELSKAPSSKATT IGJEN.
Senterpartiet er glad for at Regjeringen vil foreslå at deler av selskapsskatten igjen skal tilfalle kommuner og fylkeskommuner, slik det meldes i Dagens Næringsliv. Med samme fordeling av denne skatten som i 1997, vil kommunesektoren få 7-8 milliarder kroner i skatt fra næringslivet.
Senterpartiet mener det er viktig at selskapsskatten kommer til de kommuner der verdiskapingen skjer, og ikke bare til de kommuner der hovedkontorene ligger. Det trengs derfor et bedre system for fordeling av disse skatteinntektene enn det som eksisterte før 1998 da all selskapsskatt ble gjort statlig. Etter den tid har det skjedd en ytterligere endring i eierforhold og selskapsstruktur i næringslivet. Det er nok å vise til det som har skjedd i havbruksnæringen, der de største selskapene nå har hovedkontor i Bergen og Oslo.
For Senterpartiet er det avgjørende at den enkelte kommune igjen får et tydelig økonomisk incitament til å legge til rette for ny næringsvirksomhet og for å bidra til gode rammevilkår for de enkelte næringer. Senterpartiet ønsker å styrke kommunenes rolle innen næringsutviklingen.
Det ligger nå an for et solid flertall for å gjennomføre endringer både når det gjelder fordeling av selskapsskatten mellom Staten og kommunesektoren, og når det gjelder fordeling kommunene i mellom. Senest da Stortinget for ett år tilbake diskuterte dette tema, var både Høyre og Fremskrittspartiet opptatt av en slik fordeling kommunene imellom som er avgjørende for Senterpartiet.
