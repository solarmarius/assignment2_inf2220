
Tirsdag 16. mars
Resolusjon fra Pensjonistforum 1999:
Opprett eldreombud!
Kristelig Folkepartis Pensjonistforum, samlet i Oslo den 15. og 16. mars, går inn for at det opprettes et eldreombud. Et eldreombud vil være til hjelp for å sikre eldres rettsvern i samfunnet, og vil også være et talerør for eldres interesser.
Vi ser dessverre så altfor mange eksempler på at eldre mennesker blir behandlet uverdig i samfunnet vårt. Dette skjer både i offentlige institusjoner som sykehjem og i private hjem. Vi trenger derfor en institusjon som har som viktigste oppgave å arbeide for de eldres interesser i samfunnet og å sikre eldre menneskers rettsvern.
Et eldreombud bør etableres på statlig nivå, og med kontorer i alle fylker, med lav terskel både for enkeltmennesker og grupper til å ta kontakt.
Kristelig Folkeparti har programfestet opprettelse av eldreombud i sitt handlingsprogram for inneværende stortingsperiode. Pensjonistforum forventer derfor at partiets stortingsgruppe og regjeringsmedlemmer følger opp dette snarest.
