
12. november 2000
Landsmøtet
3. Kamp mot rasisme
Vedtak fra Arbeiderpartiets landsmøte 12. november 2000
Samfunnet vårt er flerkulturelt, noe som stiller krav til gjensidig toleranse og respekt. Alle må akseptere et slikt mangfold, samtidig som likeverd, rettsikkerhet, ytringsfrihet, likestilling mellom kjønnene og barns rettigheter er grunnleggende verdier i Norge.
En del innvandere har problemer på arbeidsmarkedet, og opplever at deres kompetanse ikke blir verdsatt og benyttet. Andre blir møtt med skepsis og mistenksomhet, og i grove tilfeller trakassert eller mobbet. Å skaffe seg bolig er heller ikke lett for mange. Folk med en annen bakgrunn enn den norske blir til dels møtt med fordommer. I noen tilfeller skyldes dette uvitenhet eller fordommer. Andre ganger handler det om rasistiske holdninger. Uansett må dette bekjempes.
Arbeiderpartiet vil bekjempe rasistiske og nynazistiske holdninger. Arbeiderpartiet aksepterer ikke et slikt menneskesyn. Antirasisme handler om menneskeverd. Vi må aldri akseptere, eller stille oss likegyldige til, fremmedfiendtlige holdninger. Innvandrere må oppleve at de blir inkludert i det norske samfunnet på en god og likeverdig måte.
Europeiske sosialdemokrater har tatt et viktig initiativ i kampen mot rasisme - gjennom et eget charter for et antirasistisk samfunn. Partiene som underskriver charteret forplikter seg til å følge en rekke prinsipper som blant annet skal forsvare grunnleggende menneskeretter og bekjempe rasistisk vold, rasehat og alle former for rasediskriminering. Partiene blir forpliktet i forhold til grupper med forskjellig etnisk og nasjonal opprinnelse og religiøs bakgrunn. De skriver under på at følsomme temaer overfor slike grupper skal håndteres på en ansvarsfull og rettferdig måte som forhindrer stigmatisering. De blir forpliktet til å avstå fra alle former for politiske allianser og samarbeid med partier som spiller på fordommer og rasehat. Partiene skal også søke å oppnå rettferdig representasjon for etniske minoritetsgrupper i egne organer, blant annet i rekrutteringssammenheng.
Arbeiderpartiet vil slutte seg til charteret for et antirasistisk samfunn, på linje med sosialdemokratiske partier i en rekke andre land. Vi vil også peke på at mange partier med andre politiske grunnholdninger også har valgt å slutte seg til charteret. Dette gjelder for eksempel kristendemokratene i Belgia, Finland og Nederland, de Grønne og Fridemokratene i Tyskland og Det konservative partiet i Storbritannia. Arbeiderpartiet retter derfor en klar oppfordring til de andre politiske partiene i Norge om å slutte seg til charteret.
