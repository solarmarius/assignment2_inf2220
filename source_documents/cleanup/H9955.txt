
08.03.2006
Høyres Stortingsgruppe
Justisministeren må skjerpe personvernet!
Mye tyder på at offentlige instanser ikke er bevisst nok i forhold til at fødselsnummer på avveie kan brukes i kriminelt øyemed. Det betyr at man må ha rutiner som sikrer at uvedkommende ikke får tilgang til fødselsnummer via dokumenter fra det offentlige.
Vi må få stanset id-tyveriene!
Med en utvikling hvor publikum selv kan levere stadig flere søknader elektronisk og ofte blir bedt om å oppgi fødselsnummer i denne sammenheng, er det svært viktig at slik informasjon ikke kommer videre.
Justisministeren må umiddelbart sørge for at regelverket gjennomgås og skjerpes. Personvernet må tas på alvor slik at de som slumser med informasjonsbehandling ikke slipper unna. Rutinesvikt på dette området er uakseptabelt og det bør innføres effektive sanksjonsmuligheter, sier Elisabeth Aspaker. Andre brudd på personopplysningsloven kan i dag straffes med bøter og fengsel.
Vi må ta tak i problemet nå!
Vi må få tatt problemet med roten før det blir større enn det som allerede er avdekket. I tillegg må det gjøres enklere for folk å søke kompensasjon gjennom for eksempel etablering av en standardisert erstatningsordning. Man skal ikke måtte kjempe mot offentlige instanser i år og dag før man får plassert ansvaret, avslutter Aspaker.
