
Fredag 30. september 1994
Nordland-representant Dag Jostein Fjærvoll (KrF) i Stortingets EU-debatt:
FISKERESSURSENE - ET HELT VESENTLIG NEDERLAG
-Etter at statsminister Gro Harlem Brundtland gjentatte ganger har forsikret kyst-befolkningen om at det er helt vesentlig for Norge å beholde råderetten over fiske-ressursene, må vi kunne slå fast at at resultatet av medlemskapsforhandlingene med EU påførte Norge et helt vesentlig nederlag. Det sa Kristelig Folkepartis Nordland-representant, Dag Jostein Fjærvoll, i Stortingets EU-debatt natt til fredag.
Fjærvoll viste til EU overtar råderetten over fiskeressursene sør for 62. breddegrad fra dag én, mens de overtar råderetten nord for 62. breddegrad etter tre og et halvt år.
-For norske fiskere er ikke dette tillitvekkende, for EU har ingen imponerende historie å vise til når det gjelder den felles fiskeripolitikken. EUs fiskeflåte har stor overkapasitet, mange bestander i EU-farvann er hardt nedfisket og kontrollrutinene deres er utilfredsstillende, sa Dag Jostein Fjærvoll.
-Jeg føler ikke at det er begeistringen for EU som ruller mot meg på folkemøter i Nord-Norge. Jeg vil bare nevne det, slik at det kan noteres av dem som med stjerner i øynene lever som politiske pendlere mellom Oslo og Brüssel, sa Fjærvoll i sitt nattlige innlegg. -For oss som bor i Nord-Norge er det langt nok til Oslo, og altfor langt til Brüssel, la han til.
Fjærvoll understreket at "vi som lever noen tusen kilometer nord for hovedstaden" ikke bare er opptatt av materielle interesser, men også av de verdiene som ligger i vårt levende folkestyre og i åpenhet og oversiktlighet i det politiske systemet her i landet.
-Vi er opptatt av å bevare den solidaritetstradisjonen som har vært en bærebjelke i oppbyggingen av det norske velferdssamfunnet, sa Fjærvoll. Han sa at for ham vitnet det om solidaritetstankens styrke at det er organisasjoner som representerer vanlige slitere på land og sjø som sier nei til EU.
Fjærvoll viste til at medlemskapsmotstanden er vel så sterk denne gang som i 1972, og sa at han trodde mye av dette berodde på én bokstav: Den som markerer at EF er blitt EU. -Unionstraktaten fra Maastricht er ikke den samfunnsmodellen som avspeiler vårt framtidshåp. Vi hører hjemme i Europa, ikke i unionen, sa Dag Jostein Fjærvoll til slutt i innlegget sitt i EU-debatten natt til fredag.
