
onsdag 22. desember 1999 23:21:58
- Mer fleksibel praktisering av BSU-ordningen
Venstres parlamentariske leder Gunnar Kvassheim får i dag (21.12.99) støtte fra Høyre, Fremskrittspartiet og Kystpartiet til forslaget om å likebehandle ulike typer helårsboliger når det gjelder skattefordelen i Boligsparing for Ungdom- ordningen (BSU). Flertallet går mot forslaget.
Forslaget har sin bakgrunn i en familie som ønsket å bruke pengene de hadde spart gjennom Boligsparing for Ungdom- ordningen til å anskaffe en husbåt som helårsbolig. De ble nektet å benytte skattefordelen i BSU- ordningen fordi fylkesskattekontoret mente en husbåt ikke kan regnes som en fast bolig.
Gunnar Kvassheim mener dette er en unødvendig rigid praktisering av regelverket. - Om boligen er flyttbar eller ikke, bør ikke kunne være noe grunnlag for å nekte bruk av BSU- ordningen. Det er boligens bruk som bør være avgjørende for skattefordelen, ikke om den står på grunnmur, hjul eller kjøl, sier Kvassheim.
- Menneskers ønsker og smak er forskjellig. Det gjelder også i valg av bolig. Det bør derfor ikke være nødvendig med andre krav til boligen enn at den skal brukes som helårsbolig, for at BSU- ordningen kan benyttes. Det skal ikke være en offentlig oppgave å bruke skatteloven til å legge føringer på at en type helårsbolig skal være mer gunstig å velge enn andre, ut fra om den er flyttbar eller ikke, mener Kvassheim.
Venstre har fått støtte fra Fremskrittspartiet, Høyre og Kystpartiet til å be Regjeringen fremme forslag til endringer i skatteloven slik at ulike typer helårsboliger likebehandles i henhold til ordningen med Boligsparing for ungdom. Dermed vil regelverket bli mer fleksibelt i forhold til den enkeltes ønsker. Dessverre går flertallet mot forslaget.
- Vi bør tilstrebe en fleksibel praktisering av BSU- ordningen i tråd med målsetningen om Et enklere Norge, sier Gunnar Kvassheim.
