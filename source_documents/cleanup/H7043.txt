
07.05.03
Anne Helene Rui, stortingsrepresentant
- Øk bruken av konfliktrådene!
Anne Helene Rui vil styrke alternative straffemåter
- Arbeiderpartiet ønsker økt bruk av mekling i konfliktrådene.
Forslag om statlig overtakelse av konfliktrådene er nå til behandling i Stortinget. Vi har bedt Regjeringen komme tilbake til Stortinget med et forslag for økt bruk av konfliktrådene som konfliktløser, og at anvendelsesområdet for konfliktrådene utvides, sier Anne Helen Rui, medlem av justiskomiteen. -Slik vil Arbeiderpartiet oppnå at konfliktrådene utnyttes fullt ut som et meklende organ. Vi har også bedt Regjeringen vurdere å gjøre bruk av konfliktråd obligatorisk i visse type saker.
Rui opplyser at Arbeiderpartiet helhjertet støtter regjeringens forslag om å gjøre konfliktrådene statlige for å få like sterke tilbud over hele landet, bedre utnyttelse av ressursene og bedre tilgjengeligheten til konfliktrådene.
I dag er det store forskjeller kommunene i mellom når det gjelder bruk av konfliktråd. Forskjellig praksis gjør at noen blir tilbudt konfliktråd mens andre likeverdige ikke blir det. Arbeiderpartiet mener at bruk av konfliktråd er spesielt viktig med tanke på førstegangskriminelle og særlig unge kriminelle. Vi mener konfliktrådene i stor grad er et tiltak som forebygger senere kriminalitet. Økt bruk av konfliktråd er i tråd med Arbeiderpartiets ønske om å prøve å unngå fengsling av førstegangskriminelle. I tillegg til samfunnsstraff er konfliktrådene en viktig del av strafferettspleien og et viktig tiltak mot mindre lovbrudd, sier Rui videre.
Arbeiderpartiet har som mål at flere saker blir løst i konfliktråd, særlig for de unge.
Derfor ønsker vi å sørge for økt bruk:
- Vi ber regjeringen komme tilbake med et forslag for hvordan bruk av konfliktråd kan økes.
- Vi ber regjeringen vurdere obligatorisk megling i konfliktråd på visse typer saker
- Vi ber om en vurdering av om anvendelsesområdet for konfliktrådene kan utvides, slik at flere typer saker kan løses i konfliktrådene.
