
29.08.2005
ARBEIDERPARTIETS STORTINGSGRUPPE
Olav Akselsen, Arbeiderpartiets næringspolitiske talsmann
Karl Eirik Schjøtt-Pedersen, Arbeiderpartiets distriktspolitiske talsmann:
- Arbeiderpartiet vil gjøre reiselivsnæringen til et nasjonalt satsingsområde
- Arbeiderpartiet vil gjøre reiselivsnæringen til et nasjonalt satsingsområde. Dette er en næring med stor betydning for aktivitet, arbeidsplasser over hele landet og det er store muligheter for utvikling av næringen. Derfor har Arbeiderpartiet framhevet reiselivsnæringen særskilt i programmet for kommende stortingsperiode. Det sa partiets distriktspolitiske talsmann Karl Eirik Schjøtt-Pedersen og næringspolitisk talsmann Olav Akselsen da de la fram partiets satsing på reiselivsnæringen mandag.
- Myndighetene og næringen må samle seg om en strategisk satsing, - en felles nasjonal strategi. Myndighetene kan ikke lene seg bakover og vente på at næringen skal finne løsningene alene. Myndighetene må aktivt spille sammen med næringen, sier Akselsen og Schjøtt-Pedersen.
-Reiselivsnæringen er en svært konkurranseutsatt næring. Vi må erkjenne at den konkurrerer i det internasjonale markedet på samme måte som eksportindustrien. Derfor må vi både gi næringen større kraft i den internasjonale markedsføringen, og legge til rette for å utvikle reiselivsproduktene, sier Akselsen og Schjøtt-Pedersen.
Arbeiderpartiets tiltak for næringen følger vedlagt.
ARBEIDERPARTIET VIL HA EN NASJONAL SATSING PÅ REISELIVET
1. Arbeiderpartiet vil utvikle en nasjonal reiselivsstrategi bygget på nærhet til naturen og norsk kultur. Strategien må utvikles i nært samspill mellom næringen og myndighetene.
2. Vi vil styrke den internasjonale markedsføringen av Norge som reiselivsmål.
3. Vi må sikre kvaliteten på reiselivsproduktene og tillit i markedet. Arbeiderpartiet vil innføre en sertifiseringsordning for bedrifter som ønsker å markedsføre seg som en del av den norske merkevaren.
4. Vi vil innføre et eget opplæringsprogram som følger opp den strategiske satsingen.
5. Arbeiderpartiet vil ha et bredt program for å utnytte spisskompetanse innen næringsområder hvor Norge har spesielle fortrinn blant annet ved å etablere senter for spisskompetanse (Center of Expertise).
6. Arbeiderpartiet vil sikre levende distrikter og opprettholde hovedtrekkene i bosettingsmønsteret. Endringene i interne støtteordninger i landbruket som følge av WTO-avtalen må ta hensyn til landbrukets verdi for bosetting, kulturlandskap og miljø.
7. Vi vil satse på bygdeutviklingstiltak innenfor reiseliv og utvikle en ny politikk for fjellområdene. Vi vil avsette kystutviklingsmidler i kystområdene etter samme mønster som bygdeutviklingsmidlene i landbruksområdene.
8. Arbeiderpartiet vil satse på reiseliv og kulturbasert næringsvirksomhet. Vi vil legge til rette for at de kreative næringene har gode og konkurransedyktige rammevilkår blant annet ved en egen støtteordning for kulturbasert næringsutvikling. Arbeiderpartiet vil gjennomføre et kulturløft. Vi vil øke bevilgningene til kunst og kulturformål kraftig, og det er et mål at de skal utgjøre om lag 1 prosent av statsbudsjettet innen 2014.
9. Arbeiderpartiet vil styrke infrastrukturen for reiselivsvirksomhet. Arbeiderpartiet vil øke satsingen på vei, jernbane og kollektivtrafikk med to milliarder kroner hvert år de neste 10 årene utover det Regjeringen har lagt opp til i sine planer. Vi vil opprettholde hurtigruta med daglige, helårige seilinger.Arbeiderpartiet er imot en ensidig norsk avvikling av nettolønnsordningen for utenlandsfergene i NOR-registeret, slik Regjeringen legger opp til fra 1. januar 2006.Vi vil ta initiativ for å sikre like konkurransevilkår for sjøfolk i nordiske og europeiske land.
10. Arbeiderpartiet vil legge til rette for utvikling og nyinvesteringer i næringslivet ved å øke rammene for Innovasjon Norge.
