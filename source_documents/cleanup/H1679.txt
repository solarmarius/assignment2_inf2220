
Stortinget, 11. mai 2001
fra Siv Jensen, finanspolitisk talsmann for Fremskrittspartiet
Revidert budsjett:
Sjokkerende statlig grådighet og handlingslammelse
Mens den statlige rikdommen bare vokser, viser Regjeringen en skremmende handlingslammelse i forhold til uløste oppgaver i det norske samfunn.
Økt skatte- og avgiftsinngang, økt samlet overskudd for Norge, økte inntekter fra oljesektoren og økning i driftsbalansen for utlandet, men ingen satsning på viktige og områder som for eksempel helsevesen, samferdsel og reduserte avgifter. I stedet inndrar Regjeringen over en halv milliard kroner fra helsevesenet.
I tillegg reduserer Regjeringen bruk av oljepenger, til tross for at Stoltenberg tidligere har sagt at vi kan og bør bruke mer oljepenger i norsk økonomi.
Anleggssektoren er inne i en dramatisk utvikling med økte permitteringer og oppsigelser. Samtidig står samferdselsprosjektene i kø. Men regjeringen vil ingen penger bruke !
Regjeringen uttrykker en viss bekymring for prisstigningen, men unnlater å redusere el-avgiften og bensinavgiften som kanskje er de viktigste grunnene til prisstigningen. Regjeringen signaliserer med dette at de ønsker et fortsatt høyt rentenivå i Norge. De er åpenbart heller ikke bekymret over at de høye avgiftene i første rekke rammer dem som har minst fra før.
Momsreformens uavklarte spørsmål forblir like uavklarte og vi får nå et tydelig klasseskille i forhold til kjøp av ulike helsetjenester i Norge. Redusert moms bidrar også til lavere prisstigning, men det ser ikke ut til å bekymre AP-regjeringen.
Selv om Fremskrittspartiet er enig i at statstilskuddet til barnehager bør økes, vil neppe Regjeringens forslag føre til redusert foreldrebetaling som følge av den høye prisstigningen. Fremskrittspartiet vil derfor foreslå endringer i tilskuddsordningen til både private og offentlige barnehager.
Alt i alt er revidert budsjett et bevis for at det er viktigere for Regjeringen å salte ned penger i utlandet fremfor å legge til rette for økt vekst og velstand i Norge.
Dette er svært skuffende, men samtidig klargjørende, nå har Arbeiderpartiet vist sitt sanne ansikt, avslutter Siv Jensen.
