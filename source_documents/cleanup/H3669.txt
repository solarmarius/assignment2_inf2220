
25.01.01
Øystein Djupedal, SVs finanspolitiske talsmann:
Sosialistisk Venstrepartis Pressetjeneste
Globalt kasino!
 Hver dag strømmer ufattelige 1300 milliarder dollar over landegrensene, og hele 98,5 prosent av dette er spekulasjonsmotivert. Verdensøkonomien har blitt valutagamblernes kasino, og det undergraver mange lands mulighet til å etablere en stabil økonomi, sier Øystein Djupedal
Heldigvis har de negative virkningene av en slik spekulasjonsøkonomi fått stadig større oppmerksomhet internasjonalt. Det har blitt dannet organisasjoner som ønsker å gjøre noe med denne utviklingen gjennom å skattlegge slike pengetransaksjoner, såkalt Tobinskatt. I flere land, og senest i Sverige, er Attac etablert. Snart står Norge for tur.
 SV har vært opptatt av disse problemene i mange år, og vi har fremmet forslag om slik skattlegging flere ganger, så vi hilser initiativet hjertelig velkommen og skal gjøre vårt til å gi organisasjonen drahjelp, sier Djupedal.
Han ønsker å gi Statsminister Jens Stoltenberg en mulighet til å redegjøre for sitt syn på spekulasjonsøkonomien og tiltakene som kan motvirke den, så han har i dag lagt inn en interpellasjon om dette.
 Dessuten vil vi gjerne høre Stoltenbergs vurdering av hvordan vi kan bruke vår plass i sikkerhetsrådet for å få FN til å spille en mer aktiv rolle i å bekjempe spekulasjonsøkonomien, sier SVs finanspolitiske talsmann.
