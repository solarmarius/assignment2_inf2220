
Onsdag 4. november 1992
Eleonore Bjartveit (KrF):
LEGG FORHOLDENE TIL RETTE FOR TRYGGE VILKÅR
Dersom vi mener at trygge familier bidrar til trygge samfunn, må vi legge forholdene til rette for slik trygghet. Snåbarnsfamiliene er blant dem som har vanskeligst økonomi, og ledighet og tunge gjeldsproblemer rammer også barnefamiliene. På den bakgrunn er det beklagelig at ikke Kristelig Folkepartis "familiepakke" har fått større respons i Stortinget enn den har. Det sa stortingsrepresentant Eleonore Bjar-tveit (KrF, Oslo) da Stortinget drøftet budsjettinnstillingen fra Forbruker og administrasjonskomiteen onsdag.
Justering av barnetrygden, økte fødselspenger for hjemmearbeidende, kontantstøtte på 12000 kroner året for barn under 3 år som ikke har heldags barnehageplass, og større nyansering i barnehagetilbudet er viktige elementer i den familiepakken som Kristelig Folkeparti hadde innarbeidet i sitt alternative budsjettopplegg. Det ville gitt hele den familiepolitiske delen av budsjettet en annen profil, sa Eleonore Bjartveit, som også viste til at til tross for mange "gode påplusninger", hadde KrFs opplegg nær tre milliarder mindre i underskudd enn regjeringens forslag.
Eleonore Bjartveit karakteriserte det som "sludder" når KrF blir beskyldt for å ville "binde kvinnene til kjøkkenbenken". Det er et høyt antall yrkesaktive småbarnsmødre blant KrFs medlemmer og tillitsvalgte, men det er også mange som ønsker å være hjemmearbeidende på grunn av små barn, sa Eleonore Bjartveit. Hun beskrev det som litt av et paradoks at mens det på den ene siden er mange mødre som gjerne vil være hjemme hos sine små barn, men ikke kan det på grunn av økonomien, er det andre som gjerne vil ta arbeid utenfor hjemmet, men ikke har sjanse til det på grunn av bosted og høy ledighet. Ingen av disse gruppene har valgfrihet når det gjelder omsorgsform for barna, slo Eleonore Bjartveit fast.
