
torsdag 26. juli 2001 15:12:02
---
Venstre starter Sellafield-aksjon
Venstre setter i dag i gang en landsomfattende underskriftsaksjon for å stanse forurensingstrusselen fra atomgjenvinningsanlegget Sellafield i Nord-England. Venstres leder Lars Sponheim vil sammen med lokale Venstre-folk fra Bergen samle inn de første underskriftene i Bergen Sentrum i forbindelse med Cutty Sark-arrangementet. På Glad Mat-festivalen i Stavanger vil nestleder Gunnar Kvassheim starte aksjonen i Rogaland. Tilsvarende vil andre av Venstres stortingskandidater starte aksjonen i sine fylker.
- Konsentrasjonen av radioaktivitet langs norskekysten øker stadig som følge av utslipp fra Sellafield, sier Lars Sponheim. - Den britiske Regjeringen skal i nær framtid avgjøre om tidligere planer om å redusere de radioaktive utslippene fra Sellafield med 80 prosent skal legges på is, og i stedet tvert imot øke utslippene. Dette er en alvorlig trussel mot miljøet i hele Nordsjøområdet, mener Sponheim. - Venstre kan ikke godta at norske myndigheter er passive og bryter løfter i denne viktige saken. Tidligere har statsminister Jens Stoltenberg fra Stortingets talerstol lovet å ta opp problemene med kollega og sosialdemokratvenn Tony Blair i løpet av juni. Det har ikke skjedd.
Venstre krever at norske myndigheter må gjøre sitt ytterste for at den britiske regjeringen følger de opprinnelige planene om utslippsreduksjon snarest. Utslippene fra Sellafield er en svært stor trussel for miljø, næringsvirksomhet og bosetting langs kysten vår.
Fakta om Sellafield:
* Den radioaktive forurensingen langs norskekysten er seksdoblet siden 1996
* Sellafield er den største kilden til radioaktiv forurensing i de nordlige havområder
* Både Havforskingsinstituttet og Statens Strålevern tilrår at utslippene stanses umiddelbart
* Havområdet i Irskesjøen utenfor Sellafield er verdens mest radioaktive havområde
* Den britiske Regjeringa har til nå valgt å trosse internasjonale protester mot utslippene, og vurderer å gi tillatelse til ytterligere økte utslipp
* Det farligste av stoffene som slippes ut, technetium-99, vil avgi radioaktivitet til omgivelsene i flere hundretusen år framover (halveringstid på 213.000 år)
