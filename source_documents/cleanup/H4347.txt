
onsdag 4. oktober 2000 13:35:26
Venstres Odd Einar Dørum om forsking og utdanning:
- Giske holder ikke løftene
- Statsbudsjettets satsing på forsking er langt mindre enn hva som er nødvendig og allerede vedtatt av Stortinget, sier Venstres Odd Einar Dørum i en første kommentar. Budsjettet er direkte svakt for universiteter og høyskoler. Venstre etterlyser også den forpliktende opptrappingsplanen for å bringe norsk forsking opp på OECD-landenes gjennomsnittsnivå innen fem år, som et bredt flertall på Stortinget krevde av Regjeringen i vår.
Utdanningsminister Trond Giske har delt ut enkelte visittkort, i form av en påfylling av det statlige forskingsfondet og en ny ordning med støtte til næringslivets FoU-prosjekter. - Begge disse forslagene er positive, men var i praksis pålagt av et bredt flertall på Stortinget, sier Dørum. De er i seg selv ikke tilstrekkelige for å nå våre mål i forskingspolitikken.
- Det som virkelig trengs er byggmestervirksomhet, ikke visittkortutdeling, sier Odd Einar Dørum. Nå når det er et lavere studenttall, må sjansen benyttes til å satse på kvalitetsuniversitetet og å gjenreise sulteforede grunnforskingsmiljøer. Giske har i stedet benyttet sjansen til å beskjære universitetenes budsjetter.
Heller ikke i skolebudsjettet for øvrig ser det ut til å være noen vesentlig satsing på kvalitetsheving, opplæringsmiljø og lærerrekruttering, på tross av fagre forhåndsløfter, avslutter Dørum.
