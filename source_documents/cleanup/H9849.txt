
24. januar 2006
Høyres Stortingsgruppe
Høyres leder, Erna Solberg, i forbindelse med Regjeringens første 100 dager:
Vis ledelse, Stoltenberg
- I valgkampen fortalte Stoltenberg at den store fordelen med flertallsregjering var at det ikke ville bli kaos. Stoltenberg-regjeringens første 100 dager har vært preget av kaos, løftebrudd og venstredreining av norsk politikk. Det er en statsministeres ansvar å sørge for at regjeringspartiene står samlet om en politikk, slik tidligere statsministere har gjort. Nå må Stoltenberg få slutt på det indre kaoset blant regjeringspartnerne og ta tak i de viktigste utfordringene vi som samfunn og nasjon står foran.
I forbindelse med markeringen av Regjeringens 100 første dager, er min oppfordring; Vis ledelse, Stoltenberg - og bruken våren til å gå løs på de viktige utfordringene for landet, sier Høyres leder Erna Solberg.
Høyre og Erna Solbergs tre utfordringer til statsministeren:
1. En skole- og utdanningspolitikk for mer kunnskap
De første hundre dagene har Stoltenberg gjennomført en venstredreining av skolepolitikken blant annet ved å:
· Svekke språkopplæringen ved å si nei til obligatorisk 2. fremmedspråk i ungdomsskolen.
· Redusere mangfoldet i skolen ved å trekke tilbake allerede gitte tillatelser til å starte friskoler.
· Kutte i støtten til private høyskoler, som blant annet utdanner sykepleiere.
I løpet av våren bør Stoltenberg legge frem forslag til hvordan vi kan styrke skolen, hvordan vi kan sikre at hver enkelt elev lærer mest mulig.
2. En næringspolitikk for å skape fremtidens velferd
De første hundre dagene har Stoltenberg gjennomført en venstredreining ved å:
· gi skatteøkning for selvstendig næringsdrivende, familieeide bedrifter og norsk kapital.
· kutte i sentrum-høyre regjeringens forslag til bevilgning til innovasjon og forskning.
· svekke konkurransen, blant annet ved å overkjøre Konkurransetilsynet.
Velferd skapes av mennesker med kunnskap og innsatsvilje. Derfor bør mennesker få muligheter. Ved å øke skattene, ved å kutte i forskning og svekke konkurransen skapes mindre velferd. Stoltenberg bør i løpet av våren legge frem forslag som styrker mulighetene for å skape velferd.
3. En velferdspolitikk som sikrer trygghet og en ny sjanse for dem som trenger det.
Stoltenberg lovte i valgkampen å avskaffe fattigdommen. De første hundre dagene har han:
· Avlyst løftet om å avskaffe fattigdommen.
· Gjort det vanskeligere for de som står utenfor arbeidsliver å få jobb, ved å stramme inn reglene for midlertidige ansettelser.
· Ikke avviklet ventelønnsordningen som bidrar til å skyve eldre arbeidstagere ut av arbeidslivet.
Cirka hver fjerde person i arbeidsdyktig alder står i dag utenfor arbeidslivet. Mange av disse ønsker, og har forutsetninger for, å skape sin egen velferd og å bidra til vår felles velferd. I stedet for å presentere vidløftige valgløfter bør Stoltenberg legge frem en plan for hvordan vi kan få dette til.
