
4. desember 1998
Fra stortingsrepresentant Arne Lyngstad
Mer frihet for Universiteter og høyskoler
Universiteter og høyskoler vil få muligheter til å prøve ut nye ordninger når det gjelder drift og organisering. Det er klart etter at en samlet kirke- og undervisningskomite ber Regjeringen fremme forslag om en lovhjemmel for forsøksvirksomhet . - Det er svært hyggelig at vi kan sende dette budskapet ut til Universiteter og høyskoler og dermed oppmuntre til nytenkning, uttaler Arne Lyngstad(KrF) i kirke- og undervisningskomiteen etter avgivelse av budsjettet for 1999 i dag.
Lyngstad konstaterer også at høyere utdanning og grunnforskning har blitt skjermet fra innstramninger. -Personlig er jeg spesielt glad for at de regionale forskningsinstituttene har fått økt basisbevilgningene med 15 millioner kroner. Dette styrker de regionale forskningsmiljøene, sier Arne Lyngstad
- Det skjer nå en gradvis omforming av høyere utdanning. Et offentlig utvalg (Mjøs-utvalget) arbeider med nye finansieringsordninger for universitet og høgskoler, en ny kompetansereform fører til større markedsorientering av studietilbudene, og nå åpnes det for større forsøksvirksomhet. Disse prosessene vil føre til en modernisering av universitet og høyskoler, mener Arne Lyngstad (KrF), nestleder i Kirke-, utdannings- og forskningskomiteen.
