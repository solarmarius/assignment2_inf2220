
20.12.02
KrFU
Sats på alternative energikilder
De økte strømprisene og det altfor store energiforbruket i Norge må få politikere til å innse at vi er avhengige av en omlegging av energikildene, og ikke minst energisparing. Vi må satse på nye, alternative energikilder, uttaler sentralstyret i Kristelig Folkepartis Ungdom (KrFU).
Strømprisene har økt denne høsten som konsekvens av vårt altfor store energiforbruk og på grunn av lite regn. KrFU er bekymret for utviklingen av energiforbruket i Norge. Vi mener det er på tide med konkret handling for en satsing på nye alternative energikilder i Norge, samtidig med sparetiltak som kan senke forbruket vårt. Sverige ligger langt foran oss når det gjelder mer miljøvennlig energiforbruk. Norge kan ikke lenger basere oppvarming av hus og bygninger på den høyverdig energiformen, elektrisk kraft, eller forurensende oljefyring. Vi trenger miljøvennlige alternativer.
KrFU er skuffet over at det i budsjettforliket med FrP ble kuttet nettopp på alternative energikilder. Dette viser liten vilje til en skikkelig og nødvendig satsing. Vi stiller spørsmålstegn ved hvorfor ikke regjeringen i større grad sørger for større etablering og bruk av varmepumper, biobrensel, nye isolasjonsteknikker og bivak.
Det er på høy tid at vi i Norge ser en endring i bruk av energikilder, og tar på oss ansvaret for å gjøre energiforbruket vårt mer miljøvennlig, uttaler sentralstyret i Kristelig Folkepartis Ungdom.
