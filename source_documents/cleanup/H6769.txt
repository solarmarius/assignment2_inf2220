
12.02.03
Hallgeir Langeland
Skuffende av Regjeringen
Regjeringen har i dag inngått forlik med Ap i forbindelse med behandlingen av nasjonale laksefjorder og laksevassdrag.
- Jeg beklager på det sterkeste at Regjeringa ikke tok imot tilbudet fra 12 miljøorganisasjoner og SV i denne viktige saken, sier Hallgeir Langeland (SV), nestleder i energi- og miljøkomiteen. Dette forteller om realitetene i Børge Brendes miljøpolitikk, fortsette han.
SV har hele tiden jobbet for å opprette nasjonale laksevassdrag og oppdrettsfrie fjorder for å sikre villaksstammene i Norge, og SV har fulgt i sin helhet Rieber-Mohn utvalgets forslag for en bærekraftig forvaltning av villaksen. Dette innebærer opprettelsen av femti nasjonale laksevassdrag og ni nasjonale laksefjorder.
- Norge har verdens største bestand av nordatlantisk laks, og har allerede utryddet den fra 60 elver, samt at den står i fare for å forsvinne fra 200 andre. Forliket regjeringen har gjort med Ap gir dessverre ikke laksen tilstrekkelig beskyttelse og det arealvern den behøver for å kunne overleve som art, sier Langeland.
Langeland poengterer at vi har et internasjonalt ansvar for å sikre en bærekraftig forvaltning av villaksen.
- Det er kun Rieber-Mohn utvalgets forslag for en bærekraftig forvaltning av villaksen som kan gi laksen en reell sjanse. Denne sjansen har Regjeringa nå skuslet bort, avslutter Langeland.
