
31/10-01
Av Morten Lund (Sp):
Privat forslag om å fjerne arbeidsgiveravgiften for alle over 55
ET KRAFTTAK FOR EN BEDRE SENIORPOLITIKK
Det finnes betydelige arbeidskraftreserver i aldersgruppen over 55 år. Ifølge beregninger fra ECON (Senter for økonomisk analyse) kunne det vært 72.000 færre pensjonister i gruppen over 60 år dersom uførerate og tidligpensjonering hadde vært som i 1980. ECON har beregnet at samfunnet kunne hatt en økt verdiskaping på 13 milliarder kroner årlig uten denne endring i yrkesdeltagelse.
-Jeg mener det er åpenbart at mange forlater arbeidslivet ufrivillig etter at de har passert 50, og at det trengs et økonomisk incitament for at flere arbeidsgivere skal gjenoppdage denne gruppe arbeidstakere. Fritak for arbeidsgiveravgift vil være et meget sterkt incitament, og det vil ha størst effekt i pressområdene der det er størst mangel på arbeidskraft.
Ordningen vil bety en skattelette for arbeidsgiverne i milliardklassen. De som ønsker å arbeide, vil få anledning til det. Samfunnet vil få reduserte utgifter til sykepenger, dagpenger, attføring, uføretrygding eller andre store utgiftsposter som akkurat nå vokser sterkt. Presset på et stramt arbedsmarked vil minke, noe som vil bidra til lågere lønns- og prisstigning og trolig også lågere rente. På det visetkan også statskassen få en nettogevinst.
-Jeg ber i forslaget om at Regjeringen legger fram en handlingsplan for å stimulere til ansettelse av eldre arbeidstakere. Det er nødvendig at det satses sterkt på gruppen 55 - 66 år ettersom den vil øke med 196.000 personer eller 41% i løpet av 10 år.
-Regjeringens forslag om å redusere arbeidsgiveravgiften med 4% for de som har passert 62, mener jeg er puslete.
