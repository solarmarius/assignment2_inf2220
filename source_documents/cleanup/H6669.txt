
03.01.03
Vegard Martinsen, (DLF)
Lys og varme til sosialklienter
Sosialkontoret i Kristiansand har nå pålagt sine sosialklienter å sette ned temperaturen i stua.
Grunnen er at utgifter til strøm fra de som ikke kan klare å betale dette selv, dekkes av det offentlige, og siden strømmen pga regjeringens politikk (både avgiftspolitikken og reguleringen av strømmarkedet inkludert kolossale restriksjoner på mulighetene for utbygging av kraftverk) er blitt så kolossalt dyr, ønsker Kristiansand kommune å redusere sine utgifter til sosialklientenes strømforbruk.
Dette viser hvor uheldig det er ikke å kunne forsørge seg selv - tjener man sine egne penger, kan ingen komme å pålegge en hvordan man skal bruke dem.
Selvsagt unner vi folk å ha i sin leilighet den temperaturen de måtte finne komfortabel, men man har ingen rett til å velte kostnadene ved dette over på andre. Dessverre er vårt næringsliv så gjennomregulert av offentlige pålegg at det er svært, svært, svært vanskelig å få noen jobb, og derved en inntekt, hvis man faller litt utenfor det vanlige A4-mønsteret. (Hvilke reguleringer tenker vi på? La oss kun nevne noen få eksempler: bestemmelser ang. lønn, arbeidstid, formelle kvalifikasjoner, krav om ferie og feriepenger, administrasjonskostnader ved å fylle ut og sende skjemaer til det offentlige, arbeidsgiveravgifter, skatt.)
De fleste som er sosialklienter faller nok noe utenfor A4-mønsteret, og bør derfor få mulighetene til å gjøre en innsats i et fleksibelt arbeidsmarked, men pga offentlige reguleringer er denne absolutt nødvendige fleksibiliteten ødelagt.
Dessuten er det ødeleggende for ens selvrespekt, og for ens fysiske og psykisk helse, ikke å leve av eget arbeid, og dagens system, hvor de aller fleste som ikke er A4-mennesker presses til å bli sosialklienter eller lignende, er også på dette området ødeleggende.
Derfor: gjør næringslivet mer fleksibelt ved å fjerne offentlige reguleringer (av den typen nevnt ovenfor).
