
Dato: 29. mars 2001
FREMSKRITTSPARTIETS
STORTINGSGRUPPE
Fra stortingsrepresentantene Øystein Hedstrøm, John I. Alvheim og Harald T. Nesvik (FrP)
EN SAMLET SOSIALKOMITÉ VIL GI PASIENTER MED TANNKJØTTSYKDOMMEN PERIODONTITT TRYGDEREFUSJON!
Torsdag den 5. april behandler Stortinget et forslag fra Fremskrittspartiet om å innføre trygdefinansiering for pasienter med tannkjøttsykdommen Periodontitt. Sosialkomiteens behandling av forslaget er avsluttet i dag. Alle partier i Stortinget støtter forslaget og ber Regjeringen fremme forslag om slik finansiering allerede i forbindelse med Statsbudsjettet for 2002.
- Jeg synes det er flott at alle partier nå vil bidra til å hjelpe alle dem som blir rammet av Periodontitt, sier stortingsrepresentant John I. Alvheim fra Fremskrittspartiet. - Når vi har fremmet dette forslaget er det fordi mange som får denne sykdommen har problemer med å klare den økonomiske belastningen med operasjoner i munnen. Dette kan for en del mennesker bli så kortbart at de lar være å gjennomføre inngrep, med de konsekvenser det får for deres helse og livskvalitet forøvrig. Jeg skjønner heller ikke hvorfor det skal være forskjell på sykdom i munnhulen og andre steder i kroppen. Periodontitt bør behandles på linje med annen sykdom og gis trygderefusjon på samme måte, sier John I. Alvheim
Stortingsrepresentant Øystein Hedstrøm, som selv er tannlege, understreker at dette er en stor og god nyhet for mange pasienter. - Periodontitt kan være en kostbar sykdom å behandle og enkelte har simpelthen ikke råd til dette, sier Hedstrøm.
- Det er dessuten et faktum at Norge er sist i Europa når det gjelder trygdefinansiering av tannbehandling, sier stortingsrepresentant Harald T. Nesvik. - Tannhelsen kan ha stor betydning for en persons helse for øvrig. Følgetilstander av tannsykdommer kan være, feilernæring, vekttap, generelle infeksjonssykdommer og hjerteinfarkt, sier Nesvik som er fornøyd med at hele Sosialkomiteen nå går inn for at det skal gis trygderefusjon for behandling av periodontitt.
