
16.1.2006
Stortingsrepresentant Dagfinn Sundsbø, Sp
MILJØVERNMINISTEREN GJØR JOBBEN SIN
Alle som er opptatt av å verne strandsonen i Oslofjorden mot nedbygging, vil måtte gi full støtte til mijøvernminister Helen Bjørnøys nei til Røkkes byggeprosjekt på Konklungen i Asker. Våre tidligere miljøvernministre Brende og Hareide gikk begge sterkt ut mot slepphendte kommunepolitikere som bidro til å uthule hensynet til miljø og kulturlandskap i strandsonen gjennom serien av dispensasjoner fra lov- og planverk. Nå raser Brende mot sin arvtager som stiller seg bak Akershus fylkeskommunes ønske om stoppe en stor utbyggingssak 25 meter fra svabergene på Konklungen. Kampen mot Bjørnøy er tydeligvis viktigere enn vern av strandsonen.
Brende mener miljøvernministeren ikke skulle ha overprøvd et vedtak som er gjort av lokale myndigheter, men unnlater å fortelle at det er fylkestinget i Akershus som har bedt Miljøverndepartmentet gripe inn i saken. Brende forteller heller ikke at det er Stortingets vedtatte spilleregler for plansaker som ligger til grunn for saksbehandlingen. Asker kommune har gitt dispensasjon fra både sin egen kommuneplan og strandloven i den aktuelle saken. Plan- og Bygningsloven bestemmer at i slike tilfeller har fylkeskommunen klageadgang, slik at dispensasjonen kan prøves av Miljøverndepartmentet. Stortingets spillereglene er fulgt til punkt og prikk. Høyre har støttet spillereglene, men mener tydeligvis de ikke skal brukes.
Asker kommune har igangsatt regulering av Konklungen med sikte på å sikre det unike kulturmiljøpet der. Miljøvernminister Hele Bjørnøy og fylkestinget i Akershus mener kommunen bør vente til dette arbeidet er ferdig før de behandler store utbyggingsprosjekter innenfor området. Med full støtte fra sine partifeller på Stortinget, raser ordføreren i Asker mot at kommunen ikke får lov til å gi dispensjon til Røkke. Asker har lenge vært en svært liberal forvalter av strandsonen i kommunen. Bare på Konklungen er det gitt 14 dispensasjoner. Det er slik enkelte, men heldigvis ikke alle, kommuner forvalter strandsonen og kulturmiljøet rundt Oslofjorden. Nok er nok. Det er godt at vi har fått en miljøvernminister som ikke bare snakker, men også viser handlekraft.
