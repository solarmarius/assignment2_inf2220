
Søndag 16. januar 1994
KrF-nestleder Valgerd Svarstad Haugland:
DET BLI OMKAMP OM ABORT OG PARTNERSKAPLOV - HØYRE MÅ TA STILLING
-Det er for defensivt når Høyres leder Kaci Kullmann Five på den ene siden ønsker at Høyre i sterkere grad skal samle seg om ett partisyn i verdisaker, men på den annen side avviser omkamp i abortsaken og om partnerskapsloven. Så lenge Kristelig Folkeparti er i Stortinget, og lovene er som de er, blir det omkamp om disse sakene. Det har vi lovet våre velgere både ved tidligere valgkamper, og i den siste. Det sier KrFs nestleder, stortingsrepresentant Valgerd Svarstad Haugland.
Valgerd Svarstad Haugland sier hun synes det er interessant at det ser ut til å være en økende interesse for verdispørsmål i Høyre, og bekymring for den "ikke-linjen" som har vært ført det siste tiåret.
-At Høyre har fristilt sine representanter og ikke tatt stilling som parti til viktige etiske spørsmål som abort og partnerskapslov, blir av mange innad i Høyre kommentert som en viktig medvirkende årsak til den synkende oppslutningen rundt partiet, sier Valgerd Svarstad Haugland.
-Jeg ønsker Høyre lykke til med en grundig etisk og verdipolitisk debatt innad i partiet, og håper de vil komme ut med et resultat som samsvarer med den verdi-konservative profilen som tidligere kjennetegnet Høyre, og at de nye signalene gir resultater for ulike vedtak når sakene reises på ny, sier KrF-nestleder Valgerd Svarstad Haugland. Hun sier at dette gjelder abortloven og partnerskaploven, men også ny lov om genteknologi og fosterdiagnostikk.
