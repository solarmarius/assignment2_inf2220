
Oslo, 16. august 2001
Erna Solberg
Villedende fra LO om AFP
I dagens Aftenpost kaster LO-leder Gerd Liv Valla seg inn i valgkampen og angriper Høyres pensjonspolitikk med et saklighetsnivå som nærmer seg det ikke-eksisterende. Utgangspunktet for Vallas angrep er ikke Høyres politikk, men LOs egne skremmebilder av det Høyre står for.
I motsetning til LO ønsker Høyre mulighet til tidligpensjon for alle, innenfor rammen av folketrygden. Vi har sagt at et grunnleggende prinsipp for en slik omlegging av pensjonssystemet må være at det skal lønne seg å stå lenger i arbeid. Dette er også i tråd med det prinsipp som ligger til grunn i Olsen-utvalgets innstilling om fleksibel pensjonering. Vi har ikke lagt frem et konkret forslag til en slik fleksibel ordning. LOs beregninger baseres seg dermed utelukkende på LOs egne skremmebilder av Høyres politikk.
Valla forsvarer AFP-ordningen som en rettighet for sine medlemmer, men underslår det faktum at denne ikke gjelder alle. Også utenfor LO/NHO-området finnes det eldre arbeidstakere som er slitne, og som kan tenke seg å gå av før de fyller 67 år. På tross av at staten yter betydelige bidrag til AFP-ordningen, gir den ingen rettigheter for disse arbeidstakerne. Derfor vil det være mer rettferdig med en tidligpensjonsordning i folketrygden, som gjelder alle ­ ikke bare offentlig ansatte og Gerd Liv Vallas medlemmer.
