
25. januar 1999
Fra stortingsrepresentant Ivar Østberg (Troms)
Den norske stat bør gi medisinsk nødhjelp til Arkhangelsk
I Stortingets spørretime onsdag retter KrFs Troms-representant Ivar Østberg, et spørsmål til utenriksminister Knut Vollebæk om mulighetene for å gi medisinsk nødhjelp til Arkhangelsk.
Bakgrunnen er at fylkesordføreren i Troms har overlevert Utenriksdepartementet en rapport der det redegjøres for et skrikende behov for medisinsk nødhjelp i Arkhangelsk. Ivar Østberg ønsker at utenriksministeren skal besvare hvorvidt dette er mulig innenfor UDs budsjett, eller om man eventuelt må be Stortinget bevilge penger. Fra Troms fylkeskommune ber man om fem millioner kroner som konsentreres om tre hovedområder: Legemidler til diabetesbehandling, legemidler til psykiatrien og engangsutstyr og nødvendig utstyr til kirurgi. Når disse områdene bør prioriteres, er det fordi dette kan koordineres og ledes fra Tromsø,
-Troms fylke har hatt et nært samarbeid med Arkhangelsk i mange år, og jeg er stolt av den innsats som er gjort. Når fylkeshelsesjefen i Arkhangelsk ber om nødhjelp, bør vi møte dem med et positivt svar. Det sier Ivar Østberg som nylig har vært i Arkhangelsk og sett hvor akutt behovet er.
-Jeg er glad for at statsministeren fokuserte på behovet for å hjelpe våre naboer i Nordvest-Russland i årets nyttårstale, og håper at vi kan gi dem denne særdeles viktige medisinske hjelpen, uttaler Østberg.
Situasjonen for helsevesenet i Nordvest-Russland er særdeles bekymringsfull. Rubelens fall har ført til akutt mangel på viktige medisinske midler. På grunn av mangel på legemidler og engangsutstyr er man nesten bare i stand til å dekke behovet for øyeblikkelig hjelp ved sykehusene i Arkhangelsk. Denne situasjonen kan vi ikke la fortsette, uttaler en engasjert stortingsrepresentant for Troms fylke, Ivar Østberg.
