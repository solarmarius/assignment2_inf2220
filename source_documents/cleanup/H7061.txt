
12.05.03
Åslaug Haga, leder i Senterpartiet
Åslaug Haga: spennende med OL-søknad fra Tromsø
Senterpartiets leder Åslaug Haga reagerer svært positivt på budskapet fra Tromsø om at byen ønsker å kjempe om å få arrangere OL i 2014. - Denne ideen lyser det begeistring og engasjement av. Tromsø ville helt klart vært en spennende arrangør av et OL, sier Haga.
Haga understreker at Tromsø har en lang vei å gå før en formell OL-søknad finner sted. Først må idretten selv ta stillingen til om den vil søke et nytt OL. Deretter må idretten også bestemme seg for hvilken norsk kandidat som skal søke. Deretter må saken behandles i regjering og storting. Både Lillehammer og Oslo er nevnt som andre aktuelle norske kandidater. Åslaug Haga gjør det klart at hun ennå ikke har konkludert på hvordan hun vil forholde seg til en prioritering av de ulike søkerne når den tid kommer.
- Men jeg vil gi uttrykk for at det er gledelig at Tromsø kommer offensivt på banen! Et OL i Nord-Norge ville være en fantastisk opplevelse for publikum og utøvere, men i tillegg ville det være en kjempegiv for en landsdel som ikke er bortskjemt med store prosjekter og satsing på infrastruktur, avslutter hun.
