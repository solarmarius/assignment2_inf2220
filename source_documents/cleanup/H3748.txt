
18.4.97:
Unn Aarrestad,
- REGJERINGAS SIGNAL: EUs VILJE VIKTIGARE ENN MATKVALITET
Regjeringas lenge varsla melding om matkvalitet er nedslåande lesing, seier Unn Aarrestad. Regjeringa vel å leggja seg flat for EU og WTO, og prøver ikkje på eitt punkt å bruka verkemiddel i dei internasjonale avtalane for å ta i vare folkehelsa.
Gjennomgåande viser Regjeringa lite kreativitet og vågar ikkje på noko punkt å ta stilling til stridsspørsmåla. I staden for å garantera forbrukar-tryggleiken gjennom å varsla EØS-veto, satsar regjeringa på lettvektar-tiltak som opplysningssider på internettet, betre informasjon om sunt kosthald og håp om at EU vil godta norske unntak, seier Aarrestad.
Senterpartiet går inn for at Noreg garanterer grensene for matkvalitet ved å ta i bruk EØS-veto på desse områda:
EUs godkjenning av levande genmanipulerte organismar
EUs genmerkingsforordning, som unnlet å påby merking av nesten alle gentukla matvarer. Forordninga bryt for øvrig med Stortingets vedtak
EUs matsminkedirektiv, som gjer allergikarar og barn spesielt utsette, og som eit samla fagmiljø åtvarar mot
EUs barnematdirektiv, som WTO og Statens ernæringsråd avviser
Ap-regjeringa ser ikkje ut til å ha forståing for at det er mogleg å respektera internasjonale handelsavtalar samstundes som ein i spesialtilfelle brukar retten sin til å få unntak for å ta i vare omsyn til helse, miljø og tryggleik, avsluttar Aarrestad.
