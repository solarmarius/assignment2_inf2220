
Oslo, 30. april 2002
Erna Solberg
Større ansvar for egen utvikling
Regjeringen legger om distrikts- og regionalpolitikken. Kommuner og fylker skal tilføres ressurser og gis større frihet og ansvar i forhold til egen utvikling. Regjeringen vil i større grad enn tidligere understøtte vekstkraften der den finnes ­ noe som ofte vil si i og rundt byene. Regjeringen ønsker å bruke byene som motorer i den regionale utviklingen. På denne måten skal det demmes opp for en utvikling der Oslo-regionen fortsetter å vokse langt raskere enn og på bekostning av resten av landet.
- Sentraliseringen har lenge gått sin gang, uten at noen regjering har vært i stand til å stoppe den. Resultatet er et endret bosettingsmønster, der byene spiller en viktigere rolle enn noen gang tidligere. Denne virkeligheten ligger til grunn for Regjeringens nye politikk. Gjennom utbygging av kommunikasjoner, utdanning og forskning, og en offensiv statlig lokaliseringspolitikk, vil Regjeringen understøtte den vekstkraften som finnes i alle deler av landet. Samtidig skal det legges til rette for et tettere samspill mellom byene og omlandet, sier kommunal- og regionalminister Erna Solberg.
Norsk næringsliv konkurrerer i dag i et globalt marked. Uten konkurransedyktige rammebetingelser vil det bli vanskelig å etablere og drive næringsvirksomhet i Norge. Særlig utsatt er mange distriktssamfunn, hvor det finnes et stort innslag av industri og annen konkurranseutsatt virksomhet. Ikke minst av distrikts- og regionalpolitiske hensyn legger Regjeringen derfor stor vekt på å sikre næringslivet gode og konkurransedyktige rammebetingelser. Blant annet vil Regjeringen senke skatte- og avgiftsnivået ytterligere, og bidra til å øke tilgangen på arbeidskraft.
Nyskaping og nyetablering er nødvendige forutsetninger for vekst. Regjeringen vil konsentrere de bedriftsrettede virkemidlene mot kunnskapsoppbygging, nyetablering og utvikling av nye kommersielle muligheter. Det skal legges til rette for etablering av flere kunnskapsparker og næringshager, og det skal satses sterkere på entreprenørskap i utdanningssystemet. For å stimulere til økt nyskaping i Distrikts-Norge vil regjeringen utforme skattestimuleringsordninger for FoU som særlig gjelder bedriftene i distriktskommunene.
Regjeringen vil fortsatt sette inn ekstra ressurser i Nord-Norge og styrke tiltakssonen for Nord-Troms og Finnmark. Overfor småsamfunn med svak vekstkraft vil Regjeringen bidra til å sikre viktige velferds- og tjenestetilbud og utnytte de lokale mulighetene. I kommuner og regioner som rammes av store og uforutsette nedleggelser, blant annet i forbindelse med omleggingen i forsvaret, vil myndighetene kunne gå inn med særlige tiltak.
Et viktig prinsipp for Regjeringen er at beslutninger skal tas så nær dem det angår som mulig. Kommunene skal gis større frihet til selv å velge hvordan de vil disponere ressursene og organisere sin virksomhet. Regjeringen vil utarbeide fordelingskriterier som gir en mer rettferdig fordeling av selskapsskatten. Fylkeskommunene skal få disponere langt mer av de distrikts- og regionalpolitiske virkemidlene, slik at fylkeskommunen blir en langt viktigere partner i utviklingen av livskraftige regioner.
