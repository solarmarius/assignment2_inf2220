
16. oktober 2000
Solveig Torsvik
- Barn kan ikke streike mot feil politikk
- Arbeiderpartiets forslag til statsbudsjett skal bidra til å redusere forskjellene mellom folk. Og det skal sørge for at det leveres bedre tjenester til alle de som fortjener det, sa partisekretær Solveig Torsvik på et møte i regi av Sortland Ap 11. oktober 2000. Hun viste til at Ap ikke kan konkurrere om å tilby lavest bensinpris, men at partiet kan konkurrere om å tilby billigste barnehageplasser. - Barna kan som kjent ikke streike mot politikere som velger feil, men de er avhengige av voksne som velger riktig, poengterte Torsvik. Her følger noen av momentene som partisekretæren tok utgangspunkt i på møtet.
Arbeiderpartiets forslag til statsbudsjett skal bidra til å redusere forskjellene mellom folk. Og det skal sørge for at det kan leveres bedre tjenester til alle de som fortjener det.
Vi kan ikke konkurrere om å tilby lavest bensinpriser, men vi kan konkurrere om å tilby billigste barnehageplasser. Også lastebileiere, og bilførere ellers har barn og barnebarn som trenger det!
Barna kan som kjent ikke streike mot politikere som velger feil, men er avhengige av voksne som velger rett.
Budsjettet inviterer til debatt om hvilket samfunn vi skal ha framover. Hos oss er det ingen tvil om at vi trenger mer lagspill, og mindre egoisme. At flere må bidra og ta ansvar for hverandre, og for samfunnsutviklingen: Behovet for å skape mer rettferdighet. Kravet om å fordele fra de som har mye til de som har lite. Fra privat til offentlig sektor. Og, at vi ikke må bidra til nye renteøkninger, fordi vi så altfor godt vet hvem og hva det først og fremst rammer. Nemlig unge, utsatt industri og kommunenes mulighet til å bygge barnehager og eldreboliger. Budsjettet er også en invitasjon til å ta internasjonalt ansvar og engasjement. Det handler om å balansere egne utfordringer og problemer mot krig, sosial urett og fattigdom i andre deler av verden.
Nå spekuleres det i om sentrumspartiene kan tenke seg å stille opp på et budsjett for mer rettferdig fordeling, flere og bedre velferdstjenester her hjemme, og økt innsats for mennesker i dyp nød utenfor våre grenser. Alternativet; mer urettferdig fordeling og færre og dårligere velferdstjenester, skulle ikke være særskilt fristende. I drøye to år - under Bondevik-regjeringen - hørte vi til stadighet at de beste politiske løsninger fantes i skjæringen mellom sentrumspartiene og Arbeiderpartiet. Det var og er vi enige i. Men det kan vel ikke være slik at de beste løsninger kun er riktige når statsministeren heter Bondevik?
Erfaringene fra sentrum/Høyre/Frp-samarbeidet om 1999 budsjettet taler for seg. De ga skattelette for høytinntektsgrupper, men skatteskjerpelse for lønnstakere (kutt i fradrag for fagforeningskontingent). Vi så kutt i SFO-tilskudd, og flere barn uten trygghet utenfor skoletid. Kutt i Arbeidsmarkedstiltak, for de som skulle vært satt i stand til å komme inn på arbeidsmarkedet. Kutt i rammetilskudd til kommunene, til næringsfond og i boligtilskudd. En politisk streik måtte varsles for å hindre at en feriedag ble fjernet. Og - sykepengeordningen ble tatt bort for 24.000 arbeidstakere. De som fra før hadde lavest lønn.
Det bør være mulig å få tilslutning til et budsjett som gir mer rettferdighet, flere tjenester og mer tid gjennom to nye feriedager. Et budsjett som også viser vilje til internasjonalt engasjement.
Arbeidepartiets svar på Kjell Magne Bondeviks verdikommisjon er i budsjettsammenheng verdi-PRAKTISERING. Konkrete bidrag til å redusere forskjellene mellom folk. Og, til å sørge for mer rettferdig tilgang til gode tjenester i hverdagen.
Ulikhetene lyser imot oss. En epidemi av fallskjermer og lukrative fordeler til mislykkede menn. Hyttepalasser der næringslivsledere soler seg i sin egen fortreffelighet, står i sterk kontrast til barn med en trygg hverdag, ungdom som ikke makter å skaffe seg en egen bolig, og manglende tilbud om en trygg hverdag for eldre.
