
08.11.02
Jan Olav Olsen
Egen skolemiljølov for elever
Gjennom flere tiår har det vært et sterkt engasjement for å få dette på plass, men først da statsråd Clemet grep fatt i problematikken ble det fart på saken, sier Stortingsrepresentant og medlem av KUF-komiteen, Jan Olav Olsen.
Regjeringen la fram et lovforslag som var konkret både i forhold til elevers rettigheter og krav, og i forhold til sanksjoner. Regjeringens forslag har i hovedsak fått bred tilslutning både gjennom høringsprosessen og under behandlingen i Stortinget.
Det slås nå fast at manglende inngripen fra voksenpersoners side i forhold til mobbing kan føre til straff i form av bøter eller fengsel i inntil 3 måneder. Mobbing er et alvorlig og sterkt økende problem i norsk skole. Det er derfor viktig at dette bekjempes. En forutsetning for å lykkes er at våkne voksenpersoner i skolemiljøet griper fatt i problemet når det sees og så raskt som mulig. Den nye loven fastslår voksenpersonenes ansvar. Det er nødvendig og fornuftig for å sikre den enkelte elev trygghet og sikkerhet i skolehverdagen. Høyre er glad for den brede oppslutning det har vært for Regjeringens forslag.
