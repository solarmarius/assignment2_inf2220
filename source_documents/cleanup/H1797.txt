
Torsdag 4. juni 1992
Solveig Sollie om avgiftsreduksjoner:
VEKSTHUSNÆRINGEN MÅ OGSÅ MED
Også veksthusnæringen bør tas med i behandlingen av Revidert Nasjonalbudsjett der det foreslås at treindustrien og aliminiumsindustrien bare skal betale halv el-avgift resten av året. Det er ellers interessant å registrere at Høyre nå følger opp forslaget fra Kristelig Folkeparti om å fjerne el-avgiften. Det sier stortingsrepresentant Solveig Sollie (KrF, Telemark) i en kommentar.
-Jeg synes det er viktig at også veksthusnæringen får en politisk håndsrekning. Det er et faktum at gartneriene er blant de næringene som kommer dårligst ut i konkurranse med våre naboland, og dette henger nettopp sammen med el-avgiften. Dersom denne næringen får andre rammebetingelser, vil den få helt andre muligheter både innenlands og med tanke på eksport, sier Solveig Sollie.
-Presset mot veksthusnæringen har økt sterkt i den senere tid, og vi må ikke glemme at dette er en stor og viktig næringsvei i deler av landet, og at den sysselsetter nokså mange mennesker.
Ved siden av det næringspolitiske, er Solveig Sollie også opptatt av den miljø-politiske siden ved en el-avgiftsreduskjon for veksthusnæringen.
-Idag bruker mange gartnerier fossile brennstoffer, kull og olje, fordi dette faller billigere ut enn elektrisk kraft. Ved å redusere el-avgiften for denne næringen, kan man bidra til å vri energiforbruket fra en forurensende energi til en mer miljøvennlig energi. Disse to hensynene taler til sammen sterkt for en reduksjon i el-avgiften for veksthusnær-ingen. KrFs mål er ellers at hele el-avgiften skal fjernes, minner Solveig Sollie om.
