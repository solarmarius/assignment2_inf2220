
2003
Sør-Trøndelag RV
Med folk - mot makta!
Nei til Stortingets budsjettdiktat
"Folkeaksjonen Velferd" vedtok i oktober 2002 at budsjettene skal dekke nødvendige behov. Bare RV har fulgt oppfordringen i fylkestinget og stemt mot statens budsjettdiktat. RV arbeider for å samle kommuner og fylker rundt et slagkraftig distriktsopprør mot statlige nedskjæringer: Det nytter ikke med fromme løfter om bedre skoler, bedre barnevern, bedre psykiatri når politikerne bøyer seg for Stortingets krav om nedskjæringer.
Kampen mot arbeidsløsheten krever en aktiv økonomisk politikk
Det siste året har ledigheten økt med over 20% og tallet på permitterte over 40%. Kystkommunene er hardt rammet. De store selskapene har utnyttet de gode tidene til en vill ekspansjon. Når lavkonjunkturen kom, flyktet selskapene uten ansvar for arbeidsplasser og lokalbefolkningen. RV krever at staten tar kampen mot arbeidsløsheten på alvor og sikrer fortsatt norsk eierskap. Sterk vekst i fylkes- og kommuneøkonomien kan få flere i arbeid.
Forsvar lokaldemokratiet
Lokaldemokratiet trues av privatisering og markedstilpasning av offentlig sektor. Sterke krefter utenfor folkevalgt kontroll, særlig WTO og EU gjennom EØS-avtalen, påtvinger fylker og kommuner ordninger som går i mot folks interesser. EUs krav om at den differensierte arbeidsgiveravgiften skal fjernes truer arbeidsplassene i distriktskommunene.
- RV sier nei til EU
- EØS-avtalen må sies opp til fordel for en avtale som sikrer norsk sjølråderett
- RV sier nei til pålegg fra WTO
- RV er for et sterkt regionalt sjølstyre
- RV er i dag for et aktivt fylkesting i Sør-Trøndelag med bred representasjon
- Nei til reduksjon fra 53 til 37 representanter i fylkestinget
Forsvar den desentraliserte, offentlige skolen
Den videregående skolen er tappet for ressurser hvert år. Tilbudene er redusert, voksnes muligheter til utdanning er svekket. I løpet av 7 år vil tallet på ungdommer i videregående skole øke med 3500. Det trengs en kraftig utbygging av skoler, flere lærere og sterk ressursvekst i den videregående skolen. Clemets markedstilpassede skole vil fjerne smalere tilbud og tilpassede opplegg for innvandrerungdom og annen ungdom som må ha ekstra støtte.
RV sier nei til en markedstilpasset skole og nei til nedlegging av musikk/dans/drama klasser. Vi vil slåss mot nedlegging av distriktsskoler, og sier nei til sammenslåing av byskoler. Malvik og Melhus vg. skoler må utbygges etter planen. Byåsen videregående skole må bygges ut for å dekke behovet for elevplasser, ikke næringslivets kortsiktige behov for skreddersydd arbeidskraft.
Nei til Ørlandet som NATO-base
RV vil slåss mot NATO og NATOs nykoloniale strategi. Ørlandet flyplass er bygd for å forsvare Norge, ikke til operasjoner mot andre land og folk. RV har i fylkestinget krevd boikott av Israel og støttet det palestinske folkets frigjøringskamp. Vi vil slåss for at sørtrønderske kommuner tar imot flyktninger og mot at Norge lojalt følger dagens USA-ledete imperialistiske. Vi vil styrke Sør-Trøndelag som antirasistisk sone.
Brev fra Heidi Klokkervold til velgerne:
Da sykehusene ble overført til staten, sa de det var for å sikre et likt tilbud over hele landet. Nå ser vi at det legges ned fødestuer og akuttberdskap på lokalsykehus. Dette gjør en håndfull styremdlemmer i helseregionene. RV var det enste partiet som var imot dette og vi krever sykehusene tilbake til folkevalgt styring, tilbake til fylkeskommunen.
Hver gang fylket setter opp prisen på kollektivtransporten eller reduserer rutetilbudet blir det færre reisende. Vi trenger et kollektivt tilbud som alternativ til bil, og jeg vil arbeide for å snu trenden med stadige nedskjæringer til et bedre rutetilbud og gratis kollektivtrafikk.
RV har stemt mot alle bomvegprosjekter i Sør-Trøndelag og er aktiv motstander av Nordre avlastningsvei. RV er ikke mot all bygging av vei, men vi tror ikke at vi kan bygge oss ut av alle trafikkproblemer. Gående, syklister og skolebarn fortjener sammenhengende gang og sykkelstier. I dag skal 9 av 10 trailere som kjører i fylket videre til Oslo eller Sør-Norge. Næringslivet må stimuleres til igjen å benytte jernbanen til å sende gods, og den farlige transporten med trailere på norske landeveger må reduseres til et minimum.
En av de største truslene mot demokratiet er nedskjæringene innen offentlig sektor. Kommunene i Norge har i en årrekke blitt utsatt for systematisk underbudsjettering fra ulike stortingsflertall. Kommunene er pålagt stadig nye oppgaver uten at tilstrekkelig med midler er overført fra staten. Åtte av ti kommuner sier de må skjære ned på velferdstilbudene til befolkningen. Dette er en helt uakseptabel utvikling. Den enkelte kommune vet best å dekke folk sine behov, stortinget må derfor bevilge de pengene som trengs.
Godt valg!
- Heidi Ingeborg Klokkervold
Presentasjon av kandidatene
Heidi Klokkervold 1. kandidat
Heidi Ingeborg Klokkervold er snekker og barnevernspedagog, og arbeider nå i hjelpetjenesten for barn og unge i Trondheim. Hun møtte fast i siste periode i Fylkestinget og har hatt en rekke tillitsverv i ulike foreninger og innen fagbevegelsen. Heidi benytter enhver anledning til å sloss for velferdsstaten og for en videre utvikling av den.
Torill Skjærseth 2. kandidat
Torill Skjærseth, bor og arbeider i Melhus. Er også RVs 1. kandidat på kommunelista i Melhus. I tillegg til førskolelæreutdanning har hun spesialpedagogisk tilleggsutdanning. Arbeid med synshemmede ved Tambartun har gitt Torill stor kompetanse på viktige områder som kampen for funskjonshemmedes rettigheter. Torill har vært politisk aktiv på mange områder siden ungdomstida. Utdanningspolitikk og kvinnekamp er noen av områdene hun er engasjert i.
Hugo Sandoval 3. kandidat
Hugo Sandoval, 53 år er lærer og sosionom. Han har erfaring som folkevalgt gjennom Kommunestyret i Trondheim, men bor nå i Buvika. Hugo Sandoval stiller til valg fordi han er opptatt av rettferdig fordeling og vil kjempe for at oppvekstvilkåra for barn i regionen blir så bra som overhodet mulig.
