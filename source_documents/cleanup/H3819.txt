
26.5.97
Tron Erik Hovind,
DYRKET MARK OG FRIOMRÅDER MÅ TAS BEDRE VARE PÅ.
Senterpartiets stortingsrepresentant fra Akershus, Tron Erik Hovind, er ikke tilfreds med hvordan de rikspolitiske retningslinjene for samordnet areal- og transportplanlegging fungerer i forhold til dyrket mark og friområder på det sentrale Østlandet, og i spørretimen i morgen vil han spørre miljøvernminister Guro Fjellanger om hun vil foreta seg noe for at disse områdene i større grad enn nå vil bli sikret som jordbruksområder og friluftsområder.
-De rikspolitiske retningslinjene for samordnet areal- og transportplanlegging er laget bl. a. for å redusere skadevirkninger på miljøet og ta vare på store sammenhengende jordbruks- og friområder, noe som i seg selv er prisverdig. Men i kombinasjon med voldsomt press på sentrale områder, fremfor alt i Oslo, Akershus og Vestfold, så går dette ubønnhørlig utover både friluftsområder og jordbruksarealer i de områdene hvor folk kanskje mest av alt har behov for dette sier Hovind i en kommentar fra Stortinget.
Hovind er klar over de store behovene sentraliseringen skaper for kommuner på det sentrale Østland med hensyn til nye boliger, veier og tjenestetilbud, men er redd for at kommunenes attraktivitet som boområder blir redusert hvis ikke hensynet til friluftsområder og jordbruks­områder blir ivaretatt på en bedre måte.
-Dette er en problemstilling som vi lever med hele tiden, og nå ser vi den voldsomme motstanden lokalt mot f.eks. å regulere Ljanselvdalen i Oslo til boligformål. Beboerne i området vil heller beholde dette som et friluftsområde, noe jeg forstår svært godt.
Det er et tankekors at et fylke som Akershus har mistet over 13 000 dekar dyrket mark bare siden 1990, samtidig som like mye dyrkbar mark også har blitt nedbygd. Vi må ikke glemme at jordbruksområdene på det sentrale Østlandet er blant de beste i landet, og er de først tapt så får vi dem aldri tilbake igjen. De er tapt både som kulturlandskap og som ressurs for matproduksjon, avslutter Hovind fra Stortinget.
Hovinds spørsmål til miljøvernministeren er det nest siste i morgendagens spørretime, og vil først komme opp i Stortinget litt ut på ettermiddagen.
