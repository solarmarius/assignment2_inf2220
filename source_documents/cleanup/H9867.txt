
Stortinget, 30. januar 2006
Dagfinn Sundsbø, SP
Sosialhjelpsytelsene i kommunene
Stortingets President
Jeg tillater meg å stille følgende spørsmål til skriftlig besvarelse til Arbeids- og inkluderingsminister:
NRK og andre medier har presentert undersøkelser som viser at 90% av kommunene vil redusere sosialhjelpsatsene i 2006 i forhold til nivået i Statens veiledende retningslinjer. Mye tyder på dette er feil.
Kan Statsråden avkrefte at et flertall av kommunene reduserer nivået på sosialhjelp dette året?
Begrunnelse:
NRK presenterte for en tid tilbake en undersøkelse som viser at 90% av kommunene vil redusere nivået på sosialhjelp til sine innbyggere i 2006. Disse opplysningene er senere gjentatt av andre medier og framsettes som dokumentasjon på at kommunene ikke følger opp Regjeringens satsing på fattigdomsbekjempelse på tross av opptrappingen i kommunenes frie inntekter gjennom statsbudsjettet for 2006.
Økonomisk sosialhjelp skal være en skjønnsmessig ytelse. Kommunene har derfor både rett og plikt til å utøve skjønn nå de vurderer om det skal ytes stønad og hvilket nivå den skal ha. Når det likevel er innført statlige veiledende retningsliner for nivået på sosialhjelp, er det for å bidra til at stønadsnivået i alle deler av landet dekker nødvendige utgifter til livsopphold.
Undersøkelser fra 2004 viste at 90% av kommunene hadde sosialhjelpsatser på nivå med eller høyere enn Statens veiledende retningslinjer. Den rød-grønne regjeringen har påtatt seg sterke forpliktelser i å bekjempe fattigdom. Kommunenes forvaltning av økonomisk stønad etter sosialtjenesteloven er viktig i dette arbeidet. Det er derfor sterk grunn til bekymring dersom kommunene reduserer sin del av ansvaret gjennom å kutte i sosialhjelpen.
Jeg er kjent med at rundskrivet om endringer i de veiledende satsene for sosialhjelp ble sendt kommunene 22.12.05. Det flertallet av kommuner som følger de veiledende satsene, vil derfor ikke ha kunnet endret sine satser før årsskiftet. Dersom undersøkelser som er foretatt rundt årsskiftet ikke har tatt høyde for dette, er det grunn til å stille spørsmål ved seriøsiteten i det foretatte arbeidet. Jeg ber Statsråden bidra til å bringe klarhet i hvordan kommunene har forholdt seg til Statens rundskriv og om de justeringer som er lagt inn der kommer sosialhjelpmottakerne til gode i form av økte ytelser.
Dagfinn Sundsbø
