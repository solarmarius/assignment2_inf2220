
Tirsdag 6. desember 1994
Parlamentarisk nestleder Solveig Sollie (KrF):
KRF VIL HA VALGFRIHET FOR BARNEFAMILIENE
INN I SALDERINGEN AV 1995-BUDSJETTET
- Salderingen av 1995-budsjettet bør gi rom for ordningen med Omsorgsvikariat. Barnefamiliene trenger valgfrihet, og de arbeidsledige trenger arbeid. Omsorgsvikariatet bidrar til begge deler, sier parlamentarisk nestleder, Solveig Sollie i Kristelig Folkeparti.
Sammen med Venstres Lars Sponheim har Solveig Sollie tidligere i år foreslått for Stortinget å utvide dagens ordning med Vikarplass for arbeidsledige. Utvidelsen innebærer at yrkesaktive småbarnsforeldre kan ta lønnet permisjon, forutsatt at en arbeidsledig går inn som vikar i permisjonstiden. Dermed gir Omsorgsvikariatet økt valgfrihet for familiene og arbeidserfaring for de ledige.
- Stortinget har ikke avvist dette forslaget, og KrF vil derfor arbeide for at det blir gitt rom for Omsorgsvikariatet ved salderingen av budsjettet, sier Solveig Sollie. Hun understreker at dette kun dreier seg om en utvidelse av dagens ordning som gir slik permisjon til utdanning og kompetanseheving, og at Omsorgsvikariatet i hovedsak finansieres gjennom omdisponeringer innen arbeidsmarkedstiltakene. Sollie viser også til Danmark hvor en lignende ordning har gjort stor suksess.
