
26/8-03
Venstre
- Pressemelding
Om Maktutredningen:.Lokaldemokratiet på dagsorden!
Maktutredningens konklusjoner om lokaldemokratiet bør legge premissene for resten av valgkampen. - Det er i virkeligheten det eneste rikspolitiske spørsmålet med full relevans til lokalvalget vi faktisk skal ha, og som svært mange forsøker å avspore, sier Venstres leder Lars Sponheim i en kommentar til Maktutredningens konklusjoner.
- Maktutredningen bekrefter alt det Venstre har sagt om svekket lokaldemokrati, og dermed behovet for å gjøre radikale grep for økt lokalt sjølstyre. I sammendraget heter det at "det kommunale selvstyret har mistet mye av sitt innhold gjennom kombinasjonen av rettighetslover, statlige pålegg og budsjettknapphet. Dette resulterer i makt uten ansvar og ansvar uten makt". (Venstres utheving)
- Dette går direkte inn i Venstres krav om "Mer frihet - mer ansvar" og å slippe kommunene fri. Vi må ha kamp mot opposisjonspartienes fortsatte og bevisste svekkelse av lokaldemokratiet. Senest i dag ser vi det igjen: På grunn av oppslag om dårlig kvalitet i sykehjem forlanger Frps John Alvheim statlig overtagelse av eldreomsorgen og Aps Bjarne Håkon Hansen en øremerket milliard. Fra før har Maktutredningen vist at Sosialistisk Venstreparti er det mest sentralistiske av alle partiene.
Dette er den viktigste politiske konfliktlinjen av betydning for det valget vi nå skal ha, men stortingspolitikerne fra disse partiene turer videre med rikspolitiske saker og forslag som ytterligere vil tre sentralistiske løsninger nedover hodet på lokalpolitikerne.
Også det nasjonale folkestyret vil forvitre hvis folk opplever det som meningsløst lokalt. Derfor er det betimelig at det nå ropes ULV på vegne av folkestyret, sier Lars Sponheim.
