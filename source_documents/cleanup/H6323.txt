
02.11.02
KrF
Nei til oppvekst på reklamens premisser
Barn og unge utsettes for et enormt kommersielt press. Derfor bør markedsføringsloven revideres. Den må klart og tydelig lovbegrense adgangen til reklamering rettet mot barn og unge, uttaler Kristelig Folkepartis landsstyre.
I dag er det bare kringkastingsloven som regulerer hva slags reklame barn kan utsettes for, i form av forbud mot TV-reklame rettet mot barn. Regjeringen bør derfor skrive inn begrensninger i markedsføringsloven som letter presset på barn- og unge. Det gjelder alt fra markedsføring av betalingskort til 13-åringer til NRKs salg av juleprodukter i forbindelse med TV-serier, uttaler landsstyret.
I tillegg ber vi Regjeringen vurdere tiltak som hindrer reklamens massive kroppsfokusering og formidling av usunne skjønnhetsidealer. Mange barn og unge får i dag spiseforstyrrelser av det massive presset pop - mote og reklamebransjen legger på dem gjennom sin produktmarkedsføring. Spiseforstyrrelser har blitt så vanlig at de fleste 15-åringer ikke lenger betrakter det som et problem eller utfordring for den psykiske helsen, men som en del av hverdagen. Det viser en undersøkelse som ble gjort i forbindelse med Verdensdagen for psykisk helse 10. oktober. Reklamen om det "perfekte" er blitt en del av barn- og unges hverdag.
Barn og ungdom fortjener en oppvekst uten å være brikker i et kommersielt spill. Egentlig handler dette om å legge til rette for at barn og unge skal oppdage livet og verden på egne premisser - ikke på reklamens, uttaler landsstyret.
Vi ber derfor Regjeringen om å:
- lovbegrense adgangen til reklamering rettet mot barn og unge.
- gjøre skolen til en reklamefri sone.
- forby direktereklame rettet mot barn og unge.
- forby reklame for plastiske operasjoner.
- innføre 18 årsgrense for plastiske operasjoner som ikke er medisinsk begrunnet.
