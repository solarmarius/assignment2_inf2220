
18.11.2000
Odd Roger Enoksen,
Pressemelding fra
- BUDSJETTFORLIKET ER GOD SP-POLITIKK
- Budsjettforliket mellom sentrumspartiene og Ap om statsbudsjett for 2001 er god Sp-politikk, og følger godt opp de prioriteringer Sp-landsstyret gjorde i august, sier Sp-leder Odd Roger Enoksen.
Halv matmoms
Enoksen er svært fornøyd med at Sp-kravet fra 1989 om halv matmoms nå får flertall på Stortinget. - 12% matmoms betyr at barnefamiliene sparer penger og at grensehandelen reduseres. For barnefamiliene er det viktigere med billigere mat enn billigere sprit, sier Enoksen.
Styrket kommuneøkonomi
- Vi har økt kommunenes inntektsramme med 1 250 mill kr, slik at kommunene får mer til oppvekst, skole og omsorg. Regjeringen skal legge fram for Stortinget en gjennomgang og drøfting av kommunenes gjeldssituasjon.
Skatt på aksjeutbytte
- Skatt på aksjebytte er en oppfølging av Utjamningsmeldinga. Ordningen gir bedre fordeling, samtidig som småsparerne skjermes med et bunnfradrag. Vi ser fram til et nytt system for beskatning av nærings- og kapitalinntekter som vil gi mer rettferdig fordeling og en tilnærming av beskatningen av kapital og arbeid.
Distrikt
- Vi har oppnådd en styrking av distriktstiltak i budsjettavtalen. Ferjetakstene reduseres bortimot 10% og bevilgningene til samferdsel og rassikring styrkes med 115 mill kr. Vi styrker SNDs distriktsutviklingstiltak, lar være å innføre konjunkturavgiften og sørger for at det ikke blir moms på reiseliv.
Miljø og kultur
- Miljøarbeidet er styrket i budsjettavtalen. Kollektivtransporten styrkes med 190 mill kr og unntas fra moms. ENØK og nye fornybare energikilder styrkes med 60 mill kr. Lokale miljøtiltak som Lokal Agenda 21 og kalking styrkes. El-avgiften øker.
- Kulturpakken på 75 mill kr er vedtatt. Kulturaktiviteter over hele landet styrkes. Miljøorganisasjoner, barne- og ungdomsorganisasjoner og andre interesseorganisasjoner får i tillegg mer å rutte med. Det blir ikke moms på kultur.
