
07.02.2002
- Må opprioritere etterforskning av seksuelle overgrep
Politikamrene rundt om i landet må i langt større grad benytte ekspertisen i Kripos i etterforskningen i saker som går på seksuelle overgrep mot barn. Det må etableres en hospitantordning ved Kripos. Den eksisterende etterforskningsenheten i Kripos må styrkes og statusen for etterforskningsarbeidet i slike saker må heves ved det enkelte politikammer. Det understreket stortingsrepresentant Gunn Karin Gjul da Stortinget 7. februar 2002 behandlet stortingsmeldingen om etterforskning av seksuelle overgrep mot barn.
Politikamrene rundt om i landet må i langt større grad benytte ekspertisen i Kripos i etterforskningen i saker som går på seksuelle overgrep mot barn. Det må etableres en hospitantordning ved Kripos. Den eksisterende etterforskningsenheten i Kripos må styrkes og statusen for etterforskningsarbeidet i slike saker må heves ved det enkelte politikammer. Det understreket stortingsrepresentant Gunn Karin Gjul da Stortinget i dag behandlet stortingsmeldingen om etterforskning av seksuelle overgrep mot barn.
- Stortingsmeldinga om etterforskning av seksuelle overgrep mot barn har i media og på folkemunne blitt omtalt som barnekripos. Men de tiltakene som nå settes i gang er ikke å etablere en ny etterforskningsenhet med ansvar for seksuelle overgrep mot barn. Det vi derimot ønsker er å styrke det eksisterende avsnitt ved Kripos. Men kanskje aller viktigst å øke kunnskapen og kompetansen i det enkelte politidistrikt, sa Gunn Karin Gjul.
Hun viste til at det er en enstemmig komite stiller seg bak innstilling, og som står sammen om at politiet de neste år må opprioritere dette arbeidet.
- Arbeiderpartiet mener at politireformen og omorganiseringen av politidistrikt både vil bidra til at det enkelte politidistrikt får et bedre fagmiljø og at det frigjøres ressurser til å prioritere slike saker, sa hun, og viste til at det er enighet i justiskomiteen om at en etableringen av en hospitantordning ved Kripos.
- Dette tilfører Kripos mer ressurser. Men samtidig bidrar det på litt lengre sikt til mer kompetanse i det enkelte politidistrikt ved at disse hospitantene går tilbake til sine opprinnelige stillinger. Kripos skal være det nasjonale kompetansesenteret som politidistrikt kan hente bistand hos gjennom rådgivning eller direkte bistand i den enkelte sak, sa hun.
Gjul viste til at antallet registrerte forbrytelser knyttet til incest og utuktig omgang med barn under 14 år, er firedoblet de siste 40 åra.
- I tillegg vet vi at mørketallene for denne typen forbrytelse er høy. De siste tiårs økte offentlige fokusering på denne typen overgrep, samtidig som politiets kompetanse i etterforskningen av slike saker har økt, har gjort at incest og seksuelle overgrep mot barn nå blir avdekket. Fremveksten av krisesenter, ulike offentlige hjelpetiltak og lovendringer har ført til at denne typen kriminalitet i mindre grad er et tabubelagt område. Den kraftige veksten i slike saker gjør at politiet trenger mer kompetanse og ressurser. Flere rapporter har i de siste åra fortalt oss at etterforskning av seksuelle overgrep mot barn er komplisert og at svært mange politikammer og lensmannsdistrikt mangler kunnskap og kompetanse. Kvaliteten på etterforskningen er derfor svært varierende. Det er heller ikke til å skyve under en stol at interessen for å påta seg slike oppgaver i politiet har vært liten. Erfaringen fra de senere år viser at Kripos sin kompetanse benyttes svært ulikt fra politidistrikt til politidistrikt. Antallet bistandsanmodninger er lav, og kunnskapen om bistandsmuligheten er i enkelte tilfeller liten. Dessuten mener mange at deres egen kompetanse er tilstrekkelig og at de ikke trenger hjelp fra Kripos. Det er klart dokumentert at politiet i alt for liten grad benytter Kripos sin kompetanse, og vi ber derfor departementet utarbeide retningslinjer som pålegger politimestrene å vurdere bistandsanmodninger i hver enkelt sak, sa hun.
Gjul viste til at Arbeiderpartiet er enig i at rettssikkerhet og ryddig etterforskning gjør at man ikke bør etablere tverrfaglig enhet ved Kripos.
- Vi mener dette lett vil skape uklare ansvarsforhold og sammenblanding av roller ved behandling av enkeltsaker. Vi mener det er en god løsning at politiet etablere en nærmere kontakt med eksterne fagmiljøer og at det opprettes en kunnskapsbase over personer som har den nødvendige kompetanse.
- Arbeiderpartiet ønsker ikke å etablere en regional enhet for etterforskning og påtale av saker som gjelder seksuelle overgrep. Vi mener etterforskning av seksuelle overgrepssaker best foretas av det enkelte politidistrikt. Det er uansett den lokale polititjenestemann som kommer først til åstedet. Viktig bevissikring må foretas så tidlig som overhodet mulig. Det er svært viktig at så mye som mulig av kompetansen ligger i det enkelte politidistrikt, sa hun.
Gjul viste i sitt innlegg til en rapport utarbeidet av Åse Texmo og Lisbeth Aarvik som viser at fra 1993 til 1998 ble 80 prosent av de aller alvorligste sakene, gjentatt utuktig omgang med barn under 10 år henlagt. 11 prosent ble frifunnet og bare ni prosent av saken endte med domfellelse.
- Hovedårsaken til de store antallet henleggelser ble begrunnet med "bevisets stilling". Det vil si at man ikke anser seg i stand til å føre tilstrekkelig bevis til å oppnå fellende dom. I den samme rapporten vises det til at et bedre politifaglig arbeid ville ha medført at flere saker ville ha blitt fremlagt for domstolene. Sedelighetssaker har i stor grad blitt overlatt til nyutdannede polititjeneste kvinner og uerfarne jurister. Slike saker er så kompliserte og sammensatte at det er behov for erfarne politifolk og jurister til å gjøre dette arbeidet. De må ha kunnskap om bevissikring, kunne se hva som er å anse som mulige bevis, ha innsikt i kompetansen hos samarbeidende etater og ha god kjennskap til lovverket. Det er derfor av avgjørende betydning at politidistriktene setter sine mest erfarne etterforskere på disse sakene. Statusen på dette arbeidet må høynes. Det må ikke være slik at det er mer attraktivt for en polititjenestemann å jakte på spritsmuglere enn å avdekke overgrep mot barn.
Arbeiderpartiet mener det er av avgjørende betydning for å lykkes i å bedre kvaliteten på etterforskning av seksuelle overgrep at det enkelte politikammer og lensmannskontor hever statusen på denne typen politiarbeid, sa hun.
