
Pressemelding 7. september 2000, fra sentrumspartiene ved:
Odd Einar Dørum(V), Tor Nymo(Sp), Odd Anders With (KrF):
SKJERPET KAMP MOT ØKENDE VOLD
Volden øker i hele landet, viser Kriminalstatistikken for 1. halvår i år. Og i Oslo øker alvorlig kriminalitet blant barn og unge. De tre sentrumspartiene Venstre, Senterpartiet og Kristelig Folkeparti forventer at regjeringen skjerper innsatsen mot voldskriminaliteten ut over det vi har sett til nå.
1. Vi forventer at arbeidet mot voldskriminaliteten blir opprioritert med det nye politidirektoratet som sentrumsregjeringen fikk opprettet. Dette krever blant annet:
# lønnsmessig stimulans for de politifolk som jobber på gata,
# tett oppsyn med miljøer som produserer vold,
# rask påtale, rask domstolsbehandling, forpliktende tidsfrister.
# alltid forfølge kjente gjerningspersoner og alltid etterforske vold.
2. Styrke voldsofres situasjon: Vi vil at det skal gis økte erstatningsbeløp og sikring av voldsofre i folketrygden ved effektiv adgang til medisinske og attføringsmessige tjenester.(Her faller voldsofre ofte mellom mange stoler p.g.a. mangesidig symptombilde).
3. Kamp mot barne og ungdomskriminalitet: Vi vil ikke senke den kriminelle lavalder, men ønsker obligatorisk bruk av konfliktråd mellom 12 og 15 år. Lærere må gis adgang til at de kan anmelde vold fra elever mot andre elever. Det må fremmes tiltak for å rekruttere allmennlærere med innvandrerbakgrunn som kan være gode rollebilder. For øvrig forventer vi en aktiv oppfølging av handlingsplanen mot barne- og ungdomskriminalitet. Sentrumspartiene skal arrangere et eget symposium om tiltak overfor barn og unge som har mistet all respekt for voksne.
4. Organisert kriminalitet/ Vitnebeskyttelsesprogram:
Vi vil vise til at alle "mittenrepresentantene" i Nordisk Råd (26 av 87) står bak et initiativ, om å lage et nordisk vitnebeskyttelses program. Det er for å sikre vitners trygghet. Om nødvendig skal de bl.a. kunne flytte og gis ny identitet.
Forslaget er fremmet av sentrumspartiene i Norge, (Venstre, Senterpartiet og Kristelig Folkeparti). Vi vil oppfordre regjeringen om aktivt å støtte dette.
5. Vold i samliv: Aktiv oppfølging av handlingsplanen : "Vold mot kvinner".
6. Spesielle grupper: Fortsatt aktiv overvåking og bekjemping av rasistisk eller nazistisk inspirerte voldshandlinger.
7.Rusforebygging som voldsforebygging:
Aktiv oppfølging av sentrumsregjeringens handlingsplan mot rus og et større politisk engasjement rundt sammenhengen mellom alkohol og vold.
8. Gjenopptakelse av straffesaker: Vi vil fastholde at vi etter britisk mønster vil opprette en egen kommisjon som skal vurdere gjenopptakelse av straffesaker
9. Stimulere verdidebatten: Vi utfordrer utdanningsministeren til å gi skolen en konkret utfordring til en verdidebatt omkring menneskeverd, vold og grensesetting.
