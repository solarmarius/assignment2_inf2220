
Lørdag 8. februar 1997
Stortingsrepresentant Solveig Sollie i Grimstad:
VIKTIG PRINSIPPAVGJØRELSE - HALV KrF-SEIER
-Flertallet i Stortingets sosialkomité gjorde en viktig prinsippavgjørelse da man i innstillingen til ny trygdelov ble enige om at samboende pensjonistpar skal behandles likt med pensjonistektepar. Likevel er dette bare en halv seier for Kristelig Folkeparti, i og med at komitéflertallet ønsker at alle pensjonistpar skal få "halvannen grunnpensjon". KrF vil i framtida kjempe for at dette skal heves. Det sa stortingsrepresentant Solveig Sollie på årsmøtet i Aust-Agder KrF lørdag.
Solveig Sollie sa at Kristelig Folkeparti helt siden 1988 på flere ulike måter har arbeidet for å få fjernet ulikhetene mellom samboende pensjonistpar, og gifte pensjonistpar, både i budsjettarbeid og i form av Dokument 8-forslag. Men det har vært liten vilje i Stortinget til å gjøre noe mer enn å komme med generelle flertallsmerknader og små, kosmetiske endringer.
-Så sent som i denne perioden brøt Kristelig Folkeparti budsjettforhandlingene med Arbeiderpartiet i Stortinget fordi Arbeiderpartiet ikke ville gjøre noe med denne saken. Nå har vi fått gjennomslag for prinsippet. Det som nå gjenstår, er å få hevet grunn-pensjonen til 1,7 grunnbeløp for alle par. Organisasjonen OECD har regnet ut at nettopp dette beløpet vil gi et riktig forhold mellom pensjonistpar og enslige pensjonister i forhold til utgiftene ved å leve i to-persons- og én-personshusholdninger. Dette slaget vant vi ikke i denne omgangen, men vi har heller ikke tapt det, sa Solveig Sollie.
