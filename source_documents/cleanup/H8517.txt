
15.07.2004
SVs nestleder Henriette Westhrin
- Miljøvernministeren må redde Kragerøskjærgården
Nestleder i SV, Henriette Westhrin, forventer at miljøvernminister Hareide avviser ankesaken om Revåsenprosjektet som nå ligger på hans bord. Hun er selv fra Kragerø, og frykter konsekvensene dersom ankesaken ikke stanses.
- Kragerø er et av de områdene med størst press på utbygging. Dersom Revåsenprosjektet ikke stoppes hos miljøvernministeren vil det bli nok en kjempeutbygging i et av de største pressområdene. Revåsen vil være blant de første av mange plansaker den nye miljøvernministeren behandler, og jeg forventer ett fullstendig avslag. Han har allerede sagt at han ikke vil endre hverken friluftsloven eller plan og bygningsloven, så da er plansakene det eneste verktøyet han har igjen, sier Westhrin.
En delegasjon fra Kragerø var i går på besøk hos miljøvernministeren for å få støtte til en gigantutbygging av skjærgården. Ved siden av omfattende hyttebygging, innebærer Revåsenprosjektet veier og bruer over en av de mest brukte innseilingene til Kragerø (Kreppa).
Saken har versert i mange år, og har tidligere blitt avvist av Miljøvernedepartementet. Miljøvernminister Knut Arild Hareide har varslet at han vil skjerpe tonen overfor kommunene i strandsonesaker. Allerede nå har han sjansen til å vise om han mener alvor.
- Det politiske flertallet i Kragerø er selvsagt i sin fulle rett til å ta omkamp på saken, men miljøvernministeren kan ikke gi etter for dette, sier Westhrin.
Så seint som i fjor høst blei det brudd i forhandlingene mellom Kragerø kommune og fylkesmannen i spørsmålet om Revåsen prosjektet. Beskjeden fra fylkesmannen var klar: Hun vil ikke støtte planene, blant annet fordi sundet mellom Gumøy og Langøy er et meget sentralt område for båtferdsel inn til Kragerø-skjærgården, samt at broforbindelsen vil være i strid med Rikspolitiske retningslinjer for Oslofjorden (RPR). Fylkesmannen hadde videre innsigelser mot fritidsbebyggelse på Østre Langøy ved Kreppa.
- Om ikke Hareide avviser denne saken, har han mistet all troverdighet i spørsmål om standsonen, avslutter SVs nestleder.
