
03.07.03
Hill-Marta Solberg
Om permitteringsreglene: Regjeringen i strid med Stortingets intensjon !
-Da Stortinget for kort tid siden vedtok å åpne for å gi bedriftene rett til å permittere medarbeidere utover 26 uker, uten tidsbegrensning, var dette bygget på Regjeringens egne forventninger om økt arbeidsledighet. Ledighetstallene vi har fått i dag, 3.juli, bekrefter at det ikke var riktig å sette en tidsfrist. Tallet på arbeidsledige fortsetter å øke. Det regjeringen nå gjør med å innføre tidsbegrensning i de nye permitteringsreglene, er i strid med Stortingets intensjon, sier Arbeiderpartiets nestleder Hill-Marta Solberg.
I forbindelse med revidert nasjonalbudsjett for et par uker siden, vedtok Stortinget, etter forslag fra Arbeiderpartiet, å åpne adgang for bedrifter til å permittere arbeidstakere utover 26 uker.
Arbeids- og Administrasjonsdepartementet har nå utarbeidet forskrifter for en midlertidig endring av regelverket. Det er her man nå setter inn en tidsfrist til 1. november i år og en øvre begrensning på 42 uker. Regjeringens forskrift innebærer at en arbeidstaker ikke vil kunne permitteres i mer enn 26 uker dersom permitteringen går utover 1. november i år. Ordningen vil således være til liten hjelp både for ansatte og bedrifter som har problemer akkurat nå.
Den såkalte Fosen-Aksjonen i Sør-Trøndelag har reagert kraftig på en pressemelding fra Departementet og har skrevet brev til blant annet Arbeiderpartiet hvor man spør: Har departementet gjennom sin forskrift fulgt opp intensjonene stortingsflertallet har hatt med sitt vedtak?
Arbeiderpartiets nestleder og finanspolitiske talskvinne, Hill-Marta Solberg er klar i sitt svar: -innføring av tidsbegrensning er i strid med Stortingets intensjon!
