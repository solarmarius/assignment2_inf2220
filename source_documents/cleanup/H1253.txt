
30. mai 2001
Annelise Høegh
Forbedringer i viktig sykehusreform
Endelig slutt på spill og ansvarsfraskrivelse
Høyre er tilfreds med at det nå blir flertall for statlig overtagelse av sykehusene slik at vi får et samlet statlig ansvar for spesialisthelsetjenesten, noe som er i tråd med forslag Høyre har fremmet tidligere. Dette vil gjøre slutt på spill og ansvarsfraskrivelse mellom forvaltningsnivåene. Fylkeskommunene er for små enheter til å drive sykehusene. Statlig ansvar legger til rette for bedre koordinering og utnyttelse av ressursene gjennom en nasjonal helseplan.
Sykehusene skal være fristilte
Høyre er tilfreds med at alle sykehusene nå blir fristilte som egne rettssubjekter. Da får den profesjonelle ledelsen frihet fra politisk innblanding i daglig drift. Det er dessuten enighet om at de regionale helseforetakene ikke skal kunne drive sykehus selv, men at sykehusene skal være egne foretak. Dette er en viktig forbedring, som rydder opp i noe av uklarheten knyttet til de regionale helseforetakenes mange roller.
Forundret over Fremskrittspartiet
Jeg er forundret over at Frp ga fra seg alle forhandlingskort ved å tilkjennegi subsidiær støtte til Regjeringens forslag allerede før dette ble lagt frem. De forspilte dermed muligheten for at Høyre og Frp gjennom felles forhandlinger med Ap kunne få gjennomslag for flere forbedringer av lovforslaget.  Det ville også gitt et mer robust flertall bak paragrafer som nå kan tolkes ulikt. Dette gjelder f. eks. paragrafene som regulerer salg av sykehusvirksomhet, utskilling av medisinske funksjoner og samarbeid med private. 
Skille bestiller og utførerrollene
Høyre og Frp kritiserer begge Regjeringens forslag for uklarheter rundt det regionale helseforetakets rolle. Begge partier peker på behovet for å skille bestiller- og utførerrollene. Høyre foreslår å lovfeste dette skillet. Høyre foreslår å legge det offentliges plikt til å sørge for at befolkningen har tilgang til helsetjenester til et statlig forvaltningsorgan. Dette skal gjennom statlige regionkontorer skal stå fritt til å inngå avtaler med både offentlige og private tjenesteytere for å oppfylle denne plikten. Frp har pekt på problemene ved Regjeringens modell, men ikke vist interesse for å oppnå endringer i denne.
Ikke flertall for brukerrepresentasjon i styrene
Ut over dette er de endringer sosialkomiteen gjør i Regjeringens forslag marginale. Ikke en gang et forslag om brukerrepresentasjon i helseforetakenes styrer har Frp og Ap vært villige til å støtte.
