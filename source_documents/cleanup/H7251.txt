
1999-2003
Sosialistisk Venstreparti
Akershus SV Fylkesvalgprogram
1. FOLKEMAKT MOT PENGEMAKT
SV står for solidaritet nasjonalt og internasjonalt
Sosialistisk Venstreparti arbeider for et sosialistisk samfunn, et samfunn bygd på folkestyre, rettferdig fordeling og likeverdige levevilkår for alle uavhengig av bakgrunn, bosted, kjønn og livssyn. Likestilling mellom kjønnene er en forutsetning for et demokratisk samfunn. Produksjon og forbruk må være i harmoni med naturens tålegrense. I en verden med økt fattigdom og økte forskjeller mellom rike og fattige land skal Sosialistisk Venstreparti alltid være på de fattiges side. Sosialistisk Venstreparti arbeider for utjevning mellom rike og fattige nasjonalt og internasjonalt.
SV står for arbeid og kunnskap til alle
Arbeidsledighet er sløsing med menneskelige ressurser. Det kan skapes arbeid og inntekt til alle dersom vi i fellesskap går løs på uløste oppgaver. Arbeidsledigheten er i stor grad politisk bestemt. Gjennom økt markedsstyring, deregulering og privatisering har politikerne gitt fra seg styringsmuligheter. SV velger full sysselsetting framfor lav prisstigning og økte eierinntekter. En sterk offentlig sektor vil gi flere arbeidsplasser også i private bedrifter. I samspillet mellom en godt utbygd offentlig sektor og en næringspolitikk som stimulerer til nyetablering, kan det skapes flere arbeidsplasser.
SV mener at den viktigste ressursen vi har, er folk. Derfor er den viktigste investeringen vi kan gjøre, en investering i folks utdanning. Imidlertid sliter de fleste skoler i dag med dårlig økonomi, noe som blant annet fører til dårlige skolebygninger og dårlig utstyr. SV vil styrke skolen og gi alle rett til etter- og videreutdanning. Det er også viktig at utdanning dreier seg om mer enn akademisk kunnskap. Vel så viktig er det å satse på opplæring i praktiske fag.
SV står for folkestyre og bred deltakelse
Fylkeskommunen har to sentrale funksjoner: både å være arena for folkestyre regionalt og å tilby viktige velferdsgoder som helsetjenester og videregående opplæring. Oppslutningen om valgene har gått ned. Nedgangen kan være uttrykk for at folk ikke lenger mener at lokaldemokratiet er en viktig del av folkestyret. Det lokale folkestyret blir presset fra flere kanter. Økt markedsliberalisering overfører beslutninger fra politiske organer til markedet og gjør velferdsgoder til handelsvarer. Dårlig økonomi begrenser de lokale myndighetenes muligheter til å iverksette nødvendig opprustning av den offentlige sektor. SV vil vitalisere det lokale folkestyret.
Folkestyre har en egenverdi. Et levende folkestyre forutsetter engasjement og deltakelse. I spenningsfeltet mellom demokratisk valgte representanter og folkelige organisasjoner skal demokratiet styrkes og utvikles. Fylkestinget må være det politiske organet som forsvarer folkestyret regionalt.
SV står for gode offentlige tjenester til alle, uavhengig av bosted og inntekt
Sosialistisk Venstreparti skal være garantisten for at viktige velferdsgoder skal fordeles uavhengig av folks lommebok. Privatisering og kommersialisering av sentrale områder som helsetjenester og omsorgsoppgaver vil være anslag mot velferdsstaten. Bare gjennom beslutninger i folkevalgte organer kan en sikre alle, uavhengig av inntekt, tilgang til sentrale velferdsgoder. I markedet er rettferdighet ukjent fordi markedsaktørene har profittmaksimering som mål. Privatisering av sykehus og skoler vil skape nye markeder for pengeinteressene og åpne for at de med mest penger skal kjøpe seg velferdsgoder på bekostning av andre. Et samfunn bygd på solidaritet, likeverd og rettferdig fordeling kan bare skapes ved at fellesskapet fordeler nødvendige og viktige velferdsgoder.
2. EN SOLIDARISK HELSE- OG SOSIALPOLITIKK
Folks helsetilstand henger nøye sammen med samfunnsutviklinga. Det viktigste kravet til helsevesenet er at folk får den hjelpen som er nødvendig når de trenger det, uansett økonomisk evne og geografi. I Akershus er det store forskjeller i helsetilstand avhengig av bosted og sosial status.
SV vil arbeide for å sikre folk et trygt liv også når de rammes av sykdom, ulykker eller sosiale problemer. SV vil ha en politikk der helsearbeid ses i et utvidet perspektiv hvor bedring av levekår og utjevning av klasseforskjeller står sentralt. Et overordnet mål er å styrke den offentlige helsetjenesten. Private tilbud som tar hånd om enkle og rutinepregete behandlinger, er med på å svekke det offentlige helsevesenet.
Forebyggende arbeid
Forebyggende helsepolitikk betyr bl.a. å forandre trekk ved samfunnsutviklingen som skaper dårlig helse og sosial nød. Opplysningsarbeid, særlig blant barn og unge, er en viktig del av forebygginga. Samtidig er det klart at gode fritidstiltak, et utvidet og fungerende offentlig kulturtilbud og et samfunn der alle har jobb, er det som legger grunnlaget for god helse i befolkningen. Gjennomføring av miljøpolitikken til SV vil ha virkning på folks helse, blant annet gjelder dette reduksjonen av forurensende utslipp til luft og vann.
SV mener helse- og sosialsektoren må satse på forebyggende arbeid, bl.a. gjennom samarbeidsprosjekter med utdannings- og kultursektoren. Det er viktig at det tverretatlige samarbeidet også inkluderer kommunenes forebyggende arbeid.
Store behov - knappe ressurser
SV mener at den samlede ressursinnsats i helsesektoren må økes. Sammen med bedre organisering vil dette forbedre det offentlige sykehustilbudet. Kun gjennom offentlig sykehusdrift kan en sikre et likeverdig og rettferdig sykehustilbud til alle. Dette krever også en aktiv personalpolitikk der rekruttering, faglig utvikling og arbeidsmiljøtiltak prioriteres. SV ønsker økt vektlegging av at behandlingen skal skje ut fra en samla vurdering av pasienten, dette krever samarbeid mellom primærhelsetjenesten i kommunene og fylkeskommunens tjenester. Målet er å lette presset på sykehusene og redusere unødvendige innleggelser. Det skal etableres felles akuttmedisinsk mottak i alle regionene (FAMM)
Akershus har lavt antall sykesenger i forhold til innbyggertallet. Den generelle befolknings-veksten og økningen i tallet på de eldste eldre vil kreve økt sengekapasitet. Oslo og Akershus inngår nå i samme helseregion. Et nærmere samarbeid mellom Oslo og Akershus vil gjøre det lettere å utnytte ressursene mer hensiktsmessig. Dette gjør det nødvendig å vurdere sykehusmønsteret i regionen på nytt.
SV mener at utbyggingen av Sentralsykehuset på Lørenskog til et fullverdig, moderne sykehus skal prioriteres. SiA skal opprustes til en standard og med en kompetanse som gjør at det også skal være universitetssykehus.
SV mener det er behov for et nærmere samarbeid og en klarere arbeidsfordeling mellom sykehusene.
Utbygging av sykehus er et offentlig ansvar. Det må settes av midler til vedlikehold
parallelt med utbygging. SV har vært pådriver for utbygging av nytt sykehus i Follo. Akershus, Østfold, Oslo, Oppland og Hedmark tilhører samme helseregion. Innhold, størrelse og nivå på akuttberedskap på de ulike sykehusene i Akershus må sees i denne sammenheng.
SV mener at Bærum sykehus og et nytt Follo sykehus skal være akuttsykehus for sine regioner med døgnkontinuerlig beredskap. Stensby sykehus må opprettholdes med delvis akuttberedskap i nært samarbeid med SiA. Stensby må utvikles videre som et avansert sykehus med høy kirurgisk kompetanse innenfor bestemte områder.
Alternativ til privatisering og konkurranseutsetting i helsesektoren
Sykehusene i Akershus trenger mer frihet og fleksibilitet for å kunne ha en effektiv serviceorganisasjon og planlegge på lang sikt. Ledelsen ved sykehusene må gis fullmakter som står i forhold til deres ansvar for resultatene. Innad i sykehusene er det et stort forbedringspotensial. Det er behov for grunnleggende reformer i både ledelse og organisering i retning av klarere ledelsesansvar, bedre samarbeid mellom faggruppene, delegering, og for at dyktig fagpersonell skal frigjøres fra administrative oppgaver.
Akershus SV ønsker at fylkeskommunen som sykehuseier skal styre gjennom overordnede mål og kvantitative og kvalitative produksjonskrav. Dette forutsetter en annen maktfordeling mellom sykehusledelsen og politikerne. Med basis i dette skal det enkelte sykehus stilles fritt i valg av intern organisering og ressursdisponering. "Fylkeskommunalt foretak" kan være den organisasjonsmodellen som er best egnet til å oppfylle et slikt ønskemål. Akershus SV går imot å omdanne sykehusene til aksjeselskaper. En slik organisasjonsmodell gir bare mening dersom en ønsker at sykehusene skal operere i et marked og selge tjenester til kunder, uavhengig av politisk styring. SV ønsker å beholde en overordnet politisk styring av sykehusene.
Akershus SV vil:
* at fylkeskommunen som sykehuseier skal styre gjennom overordnede mål og produksjonskrav, men stille det enkelte sykehus fritt i valg av intern organisering og ressursdisponering
* gå imot å omdanne sykehusene til aksjeselskaper
Behandling av rusmisbruk
I Akershus er rusproblemene økende. Narkotikabruk og omsetning øker drastisk og er en viktig årsak til volds- og vinningskriminalitet. Fylkeskommunen har ansvar for avrusing og behandling. Det er imidlertid ikke samsvar mellom befolkningens behov og fylkeskommunens tilbud innenfor psykisk helsevern og rusomsorg.
Barn og ungdom i krise
Mange barn og unge opplever en tøff hverdag og får problemer. For barn og ungdom som er ofre for omsorgssvikt, rusproblemer eller mishandling, er det viktig å tilby god og hurtig hjelp. SV vil arbeide for økt samarbeid mellom det kommunale og fylkeskommunale hjelpeapparatet. SV vil arbeide for å styrke tilbudet innenfor barne- og ungdomspsykiatrien og det fylkeskommunale barnevernet slik at en ikke blir avhengig av kommersielle tilbud. SV går inn for oppretting av døgnåpne ungdomsbaser der barn og ungdom i krise kan søke hjelp.
SV går også inn for at det polikliniske tilbudet bedres slik at ventetiden kan reduseres.
Psykisk helsevern
Fylkeskommunen har uløste oppgaver innen psykiatrien og må følge opp innenfor sitt ansvarsområde. Samarbeidsprosjekter mellom kommuner og fylkeskommuner må utvikles. Slik kan det etableres helhetlige tilbud som samordner pasientenes behov for behandling, omsorg, arbeid og bolig. Samarbeidsprosjekter kan øke tilliten mellom de to nivåene og utvikle større grad av felles ansvar.
Tiltak for funksjonshemmede
Forholdene for funksjonshemmede må legges til rette slik at de oppnår reell likestilling. Fylket må samarbeide med kommunene for å etablere flere vernede arbeidsplasser.
Akershus SV går inn for at:
* sykehusene skal være offentlige eid og drevet
* rehabilitering og utbygging av SiA skal framskyndes
* Bærum sykehus og et nytt Follo sykehus skal være akuttsykehus med døgnkontinuerlig beredskap
* Stensby sykehus i Eidsvoll skal opprettholdes med både akuttmottak og medisinsk tilbud
* habiliteringstjenesten i fylket skal styrkes
* flere behandlingssteder og behandlingsplasser for rusmisbrukere skal etableres
* hybler for ettervern skal etableres ved ungdomsinstitusjoner
* det skal opprettes flere plasser innenfor offentlige barnevernsinstitusjoner
* det skal opprettes døgnåpne baser hvor barn og unge i krise kan søke hjelp
* satsingen på rekruttering, oppfølging og rådgiving til fosterhjem skal fortsette
* obligatorisk skolering for fosterforeldre skal gjennomføres
* det skal prioriteres personalpolitiske tiltak for å beholde og rekruttere personell til fylkets institusjoner
3. MANGFOLDIG KULTUR
Livsglede og samfunnsdeltakelse
Et godt samfunn gir mennesket mulighet for å bruke sin skaperkraft til økt livsglede for seg selv og til beste for fellesskapet. Et levende og bredt kulturliv i lokalsamfunnene skaper arenaer for aktiv samfunnsdeltakelse. Et aktivt kulturliv skaper fellesskap på tvers av sosiale, etniske aldersmessige og andre skillelinjer, og bidrar til å viske ut skillene mellom elitekultur og breddekultur.
Tilhørighet, samhold og mangfold
Mange av kommunene i Akershus preges av sterk vekst og hurtig omforming. Befolkningen representerer et stadig økende mangfold i kulturbakgrunn, tradisjon og livssyn. En slik utvikling kan skape følelse av rotløshet og være kilde til motsetninger. SV vil gjennom en aktiv kulturpolitikk arbeide for å skape alternativer som motvirker en negativ utvikling. For SV er det viktig at kulturlivet gir mulighet for deltakelse fra alle grupper. SV vil føre en kulturpolitikk som skaper tilhørighet og samhold. Kulturvern og formidling av kulturarven er viktige satsingsområder. SV ønsker samtidig en kulturpolitikk som tar utgangspunkt i det kulturelle mangfoldet. De ulike gruppene må både gis anledning til å dyrke sin egenart og til å møte og opptre sammen med mennesker med annen kulturbakgrunn. Slik vil mangfoldet inspirere til nyskaping og fremme forståelse.
Barn og unge først
For fylkeskommunens kulturpolitikk skal tiltak som retter seg mot barn og unge og tverrkulturelle og flerkulturelle tiltak, være hovedsatsingsområder. Det må bl.a. gjøres ved støtte til frivillige organisasjoner som arbeider med barn og ungdom, og ved å støtte tiltak som Ungdommens kulturmønstring, kulturleir og kulturstipend til ungdom. Gjennom bevilgninger til aktivitetsfond skal det stilles midler til rådighet for prosjekter som ungdom selv velger, og som de selv styrer.
Akershus SV går inn for:
* å arbeide for selvstyrte ungdomstiltak
* å videreføre Pilotgalleriet. Styrke samarbeidet mellom kunstnere, kultursektoren og skoleverket gjennom aktivt arbeid for utbygging av de kommunale musikk- og kulturskolene
* at ordningen med skolekonserter skal videreføres og utbygges i hele fylket. Samtidig starter en opp arbeidet for å få en liknende ordning for teater
* å videreføre arbeidstrenings - og kulturprosjektet Mediefabrikken på Strømmen, og arbeide for lignende tiltak andre steder i fylket
* å arbeide for opprettelse av lærlingeplasser og arbeidsplasser for ungdom i fylkets kultursektor
* å forebygge rasisme og fremmedfrykt ved å stimulere til aktiviteter som fremmer
forståelse og samarbeid mellom ulike folkegrupper
* å arbeide for tiltak som er rettet inn mot å trekke innvandrerungdom med i aktivt ungdomsarbeid
* å bygge ut internasjonale kultursamarbeidsprosjekter, som organisasjons- og demokratiutveksling mellom ungdom i Akershus og Estland
* å arbeide for at kulturvernet skal ivaretas i fylkeskommunens overordnete planer
* å bruke det lokale kulturengasjement i prosessen med Lokal Agenda 21 og en bærekraftig utvikling. Vise sammenhengen mellom kulturvern og miljøvern
* å arbeide for standardhevning i museene i fylket
* at Akershus Kultursenter skal sikres fortsatt drift som et fylkeskommunalt ressurssenter
* å arbeide for økte bevilgninger til utsmykking av fylkeskommunale bygg
* å satse på Akershus teaterverksted og amatørteaterarbeid i fylket
* å utvide fylkesbibliotekets tilbud og opprettholde bokbussene. Bibliotekets tjenester skal være gratis
* å prioritere støtte til idrettsanlegg som kan brukes av mange og til nærmiljøanlegg
* å øke støtten til de frivillige barne- og ungdomsorganisasjonene i Akershus
4. MENNESKE OG MILJØ
Målet for SVs miljøpolitikk er et samfunn i økologisk balanse. I all planlegging i fylket må det tas hensyn til vår avhengighet av naturen. Naturressursene er vårt felles eie, og bruken skal styres av folkevalgte organer. Akershus SV vil arbeide for at all fylkeskommunal virksomhet ivaretar prinsippet om økologisk balanse. Akershus fylkeskommune skal i denne sammenheng bli et foregangsfylke som miljørettet organisasjon. Samferdsel og arealpolitikk er de miljøpolitiske hovedområdene for Akershus fylkeskommune. I tillegg er det en viktig oppgave å påvirke kommunene til å gjennomføre tiltak knyttet til blant annet avfall, avløp og drikkevann.
Muligheten for friluftsliv må sikres. Spesielt viktig for det daglige friluftslivet er det at det finnes friområder nær boligområdene.
Samferdselsløsninger for mennesker og natur
Bilismen er fylkets største miljøproblem. Samtidig er de økonomiske og menneskelige kostnadene ved ulykker svært høye. SV mener at privatbilbruken må ned, både for å senke utslippene av miljøødeleggende forurensning og å redusere antall ulykker. Veiutbygging har ikke løst trafikkproblemene fylket sliter med i dag, men har i stedet bidratt til å forsterke de eksisterende problemene.
SV mener at en storstilt satsing på kollektivtransporten er en forutsetning for å redusere privatbilismen. I tillegg må man sette i gang tiltak for å begrense bilbruken. SV går imot å åpne kollektivfeltet for privatbiler. Miljøet i byer og tettsteder blir dårligere på grunn av forurensning og de enorme krav til trafikkarealer og parkeringsplasser. Påkjenningene for livsmiljøet er store, og særlig blir barns oppvekstvilkår sterkt utsatt.
I dag er kollektivtransporten for dårlig, for dyr og for sein i forhold til bruk av privatbil. Slik er det blitt fordi det politiske flertallet har prioritert kostnadskrevende veiutbygging i fylket og dermed unnlatt å sette kollektivtransporten i stand til å konkurrere med privatbilen. Hovedbanen Oslo - Eidsvoll må få hyppigere avganger. Den må følge Gardermobanens trasé mellom Oslo og Lillestrøm. Stasjonene langs Hovedbanen må opprettholdes. SV går inn for økt satsing på sjøveis kollektivtransport.
SV vil gjøre kollektivtilbudet billigere og bedre ved å senke prisene og øke antall avganger. SV mener at det er spesielt viktig å satse på ungdom, og går inn for at prisen på ungdomskortet skal reduseres. SV vil dessuten at aldersgrensen for ungdomskortet skal heves fra 20 til 25 år, og at det også skal gjelde for studenter.
Det er viktig at det både tilrettelegges egne tilbud for funksjonshemmede, samt at det ordinære kollektivtilbudet, både transportmidler og stasjoner, i større grad gjøres brukervennlige også for folk med bevegelseshemninger.
Matebusstilbudet må bedres slik at færrest mulig må bruke bil til buss eller tog. I de områdene hvor det ikke er praktisk mulig å ha et godt matebuss-tilbud, bør det bygges parkeringsplasser i tilknytning til kollektivknutepunkter. Vi vil også gi kollektivtrafikken konkurransefortrinn i forhold til privatbilbruk, i form av økte bomringtakster og fjerning av rabattordninger i bomringen.
SLs takstsystem skal gjelde for Gardermobanen. Dette vil gjøre tilbudet rimeligere og bidra til å redusere biltrafikken generelt på Romerike ved at togtilbudet for pendlerne gjøres bedre.
For SV er det viktig å sikre de myke trafikkantene. SV vil derfor prioritere arbeidet med utbygging av gang- og sykkelveier.
Luftforurensing
Luftforurensingen i fylket skyldes først og fremst den store bil- og flytrafikken. Denne typen forurensing forårsaker betydelige helseskader og ødelegger natur og miljø. Akershus SV vil arbeide for å skape et miljø hvor folk kan bo og ferdes i rein luft og omgivelser som ikke er helseskadelige.
Vannforurensing
Vann og vassdrag i Akershus er sterkt forurenset. Spesielt er vassdragene på Romerike forurenset av næringssalter og forsuring. De største forurensingskildene er avrenning fra jordbruket, utette avløpsledninger, dårlige eller manglende renseanlegg og utslipp fra industri og samferdsel. SV vil gå inn for at biologiske renseløsninger og gjenvinning skal tas i bruk i større grad.
Jordbruk og skogsdrift
Akershus er blant landets beste jord- og skogbruksfylker. SV vil verne dyrket og dyrkbar jord mot nedbygging. Vi vil verne om det biologiske mangfoldet. SV vil sikre tur- og friluftsområder gjennom samarbeid om miljøplanlegging av skogsdrift som tar hensyn til flerbruk og naturverdier. Landbruket er i dag en av de største forurensningskildene i fylket. SV vil at fylkeskommunen skal ha et tettere samarbeid med landbruksorganisasjonene for å
fremme driftsformer som reduserer forurensningen.
Avfallshåndtering
Avfallsproblemene i fylket er store, og forårsaker vann- og luftforurensing og forsøpling. Avfallshåndtering er i hovedsak en kommunal oppgave. Akershus SV ønsker å bruke fylkeskommunen som koordinator og pådriver for mer bærekraftig avfallshåndtering, bl.a. ved at kildesortering og kompostering av matavfall gjennomføres.
Regional utvikling
Fylkeskommunens rolle som regional planmyndighet må styrkes. Det er nødvendig at en har et regionalt politisk organ som har myndighet til å styre utviklingen. Fylkesplanen skal være et styringsdokument som skal påvirke en fornuftig vekst i alle deler av fylket. Det må arbeides for å vri befolkningsveksten til de delene av fylket som har hatt lavest vekst med minst press på boligmarkedet, infrastruktur og næringsarealer. Fornebu vil være en av de største arealdisponeringer i perioden. Området skal disponeres til boligbygging og næring. SV vil at tomtene skal gis til boligkooperasjonen som i samarbeid med Bærum kommune må bygge
ut området med boliger med ordinær standard.
Akershus Energi
SV mener at infrastrukturen (nettvirksomheten) skal være 100 % offentlig eid eller brukereid. Akershus Energi A/S skal være 100 % fylkeskommunalt eid. Markedsmekanismene må ikke bestemme over verdier og tjenester vi alle er helt avhengige av.
Innsyn i kraftomsetningen skal sikres gjennom offentlig eierskap. SV mener Østkraft-dannelsen er en gunstig måte. SV vil arbeide mot at kraftomsetningen monopoliseres.
SV støtter en utvikling der det blir større fokus på ENØK-tiltak. I et miljøperspektiv er det viktig at det fremtidige energibehovet reduseres. Akershus Energi har en avgjørende rolle for at dette arbeidet skal bli fulgt opp.
Akershus fylkeskommunes bygningsmasse (eid og leid) og annen infrastruktur skal forvaltes slik at energiforbruket reduseres til et minimum, gjennom ENØK-investeringer.
Akershus SV går inn for:
* å overføre penger fra bygging av nye veier til kollektivtransport og trafikksikkerhetstiltak
* at inntektene fra bomringen skal brukes til både investeringer og drift av kollektivtransport
* kollektivbanetilknytning til Fornebu som skal stå ferdig når utbyggingen starter
* at Kolsåsbanen skal forlenges til Rykkinn
* kombibane Oslo/Lørenskog (SiA)/Lillestrøm. Banen videreføres som ring over Kjeller, Skjetten og Strømmen. Forbindelse til Skedsmokorset vurderes
* nytt stoppested på Hovedbanen ved Åråsen
* en omfattende styrking av kollektivtrafikken med flere avganger, bedre tilbud og lavere priser for enkelte grupper. SV går inn for å redusere prisen på ungdomskort til 250 kroner, og la det gjelde for ungdom opp til 25 år og studenter.
* at det skal etableres flere nattbusslinjer mellom Oslo og Akershus
* økt press på regjeringen for å bevilge midler slik at bygging av dobbelspor Asker-Skøyen kan framskyndes
* bygging av sykkelparkering ved kollektivknutepunkter. Både bil- og sykkelparkering må på disse stedene være gratis
* fortgang i utbyggingen av gang- og sykkelveinettet, særlig i tilknytning til skoleveier
* å etablere bilfrie sentrumsområder
* at funksjonshemmede skal sikres transportordninger som gir dem anledning til å delta i samfunnslivet på linje med funksjonsfriske
* sikring av tilgjengeligheten til friluftsområdene
* sikring av allemannsretten til ferdsel i strandsonen og i utmarka
* vern av strandområder mot nedbygging, vern av markagrensa og streng håndhevelse av markaforskriftene
* sikring av grunnvannsreservoarene i fylket generelt og forekomstene under Gardermoen spesielt
* sikring av overflatevann som kan knyttes til drikkevannsforsyning
* strengere krav til jordbruket og mindre forurensende dyrkingsmetoder
* økt innsats for å erstatte miljøskadelige stoffer med ufarlige alternativer i bygg-,
produksjons- og arbeidsmiljø
* opprydding i de forurensende avfallsfyllingene i fylket
* at boligkooperasjonen får bygge rimelige boliger på Fornebu
* at Akershus fylkeskommune i perioden skal ta i bruk et standardisert miljøstyringssystem som EMAS (Eco-Management and Audit Scheme) eller ISO 14000-serien som et virkemiddel for planlegging, gjennomføring og kontroll av den fylkeskommunale virksomheten slik at prinsippet om økologisk balanse ivaretas
* å støtte sammenslåingen av av Oslo sporveier og SL
* et sterkt vern av dyrkbar mark
* at god jordbruksjord brukes til produksjon av mat - ikke til golfbaner, boliger eller skoler
* å videreføre den rikspolitiske bestemmelsen om etableringsstopp for kjøpesentre utenfor sentrale deler av byer og tettsteder
5. OPPLÆRING TIL ALLE SOM HAR BEHOV FOR DET
SV vil ha et videregående opplæringstilbud som bygger på medbestemmelse, engasjement, likeverdighet og lik rett til utdanning.
Reform 94 må følges opp med tilstrekkelige midler
SV støtter intensjonen i Reform 94 om at elevene og lærlingene skal ha innflytelse, og et opplæringstilbud som er tilpasset den enkelte. Men målsettingene i reformen er ikke fulgt opp med tilstrekkelige bevilgninger til etterutdanning av lærere og til tilrettelagt opplæring. Det er fortsatt stort behov for utstyr på de yrkesfaglige studieretningene og for ombygging av lokaler.
Flere elever - behov for utbygging
Fylket skal gi gi elevene et godt opplæringstilbud i lokaler som sikrer et godt fysisk arbeidsmiljø. På grunn av sterk vekst i elevtallet står Akershus foran store utbyggingsprosjekter i utdanningssektoren. Det er viktig at behovet for utbygging følges opp med de nødvendige midler. Utdanningssektorens driftsbudsjett må samsvare med det økte elevtallet. Fylkeskommunen må utvide eksisterende og bygge nye skoler i de tre regionene i fylket. Det må være et bredt studieretningstilbud på flere skoler slik at elever ikke må reise over store deler av fylket for å få opplæring.
Mer datautstyr og bedre tilgjengelighet
Det er behov for flere PC-er både til elever og lærere. SV mener at skolene må få mer midler til utstyr og ressurser til brukerveiledere og tilsynsansvarlige for datautstyret. Skolene må tilføres midler slik at det eksisterende datautstyret på skolene blir mer tilgjengelig for elevene.
Ta skolene i bruk
SV har fått gjennomslag for forsøksprosjektet "ta skolene i bruk", der skolene kan holde åpent utover kvelden. Dette vil gi unge mulighet til å ta i bruk både datautstyr, gymsal, fotorom og bibliotek. SV går inn for at tilbudet skal utvides og omfatte alle skoler i fylket.
Oppfølging av elever med særskilte behov
SV mener at elever med særskilte behov må følges opp med nødvendig utstyr og lærerressurser. Målet er at flest mulig skal få oppfølging i ordinære klasser. Elever som av ulike årsaker likevel ikke finner seg til rette i ordinære klasser, tilbys spesielt tilrettelagte opplegg. Akershus må fortsette arbeidet med kompetansegivende alternativ for dem som ikke ønsker eller har mulighet til å klare fagbrev eller studiekompetanse. Elever som sliter med teorifagene, må tilbys alternative veier til fagbrev.
Lik rett til utdanning betyr et likeverdig undervisningstilbud
SV mener at skolene skal legge til rette for innsyn i opplæringen og utvikle former for dokumentasjon av virksomheten for å sikre kvaliteten på opplæringstilbudet. SV er imot at karakterer ved hver enkelt skole skal offentliggjøres. Dette fører til en inndeling av skolene i A- og B-lag basert på en snever tankegang om hvordan kvalitet på opplæring kan måles.
For å få en jevn rekruttering til alle skolene mener SV at bosted sammen med linjevalg skal være avgjørende for hvilken skole en kommer inn på.
SV har fått gjennomslag for at 50 % av elevene på grunnkurs musikk/dans/drama og idrettsfag blir tatt opp på grunnlag av tidligere praksis. SV vil ta initiativ til at denne ordningen også kan omfatte andre studieretninger. Vi vil motarbeide at det utvikles såkalte "eliteskoler" forbeholdt elever med gode karakterer fra ungdomsskolen. Karaktersystemet slik det fungerer i dag, gir ikke elevene en rettferdig og utfyllende vurdering av arbeidet som er gjort i løpet av skoleåret. For å sikre all ungdom lik rett til utdanning mener SV at skoleskyss og alt skolemateriell skal være gratis.
Læreplasser
Alle lærlinger må sikres opplæring i bedrift. Akershus fylkeskommune er en stor arbeidsgiver i fylket, og må ta et større ansvar for å skaffe flere læreplasser innen egen virksomhet.
Satsing på etter- og videreutdanning
SV mener at retten til videregående opplæring skal gjelde alle uavhengig av alder. SV mener fylkeskommunen skal være en sentral aktør i arbeidet med å gjennomføre etter- og videre-utdanningsreformen. Inntil denne retten er sikret, mener SV at Akershus bør satse sterkere på den tradisjonelle voksenopplæringen for å møte behovet til de som i dag ikke har lovfestet rett til videregående opplæring.
Rekruttering til lederstillinger
For å sikre god kvalitet på ledelse i skolen er det er viktig at det settes av mer tid til ledelse.
Det må settes inn tiltak for å øke kvinneandelen i skolelederstillinger.
Tiltak mot narkotika, vold og rasisme på skolene
På mange skoler er skolemiljøet blitt tøffere de senere årene, i form av rusmiddelmisbruk, vold og rasisme. Skolene må videreføre det holdningsskapende og forebyggende arbeidet. Skolene må tilføres ressurser for å stoppe omsetning og bruk av narkotika. Elever som utøver vold eller misbruker narkotika, må følges opp. Rådgivningstjenesten, den pedagogisk-psykologiske tjenesten og oppfølgingstjenesten må styrkes og beholdes i fylkeskommunal regi.
Akershus SV går inn for:
* at ansvaret for å bygge, drive og vedlikeholde skolebygningene skal være offentlig
* at all utdanning på offentlig videregående skolenivå skal være gratis, inkludert alt skolemateriell
* at skoleskyssen fortsatt skal være gratis
* at skoleanleggene må utbedres og forbedres slik at de oppfyller kravene i Reform 94
* nye skoler i alle regionene i fylket
* at skolene må sikres midler til datautstyr og tilgjengelighet til eksisterende datautstyr for elever og lærere
* at det må igangsettes rekrutterings- og holdningstiltak slik at både gutter og jenter velger utradisjonelt
* at elever med særskilte behov må sikres oppfølging i ordinære klasser eller i form av spesielt tilrettelagte kompetansegivende opplæringstilbud
* prosjektet "ta skolene i bruk" må utvides
* en skole hvor elevene sikres et levende elevdemokrati. En skole som sikrer elevene et godt opplæringsmiljø, og lik rett til utdanning
* at elevene skal sikres innflytelse over pedagogisk og faglig opplegg og drift av skolen
* at bosted sammen med linjevalg skal være avgjørende for hvilken skole en kommer inn på
* at ordningen med inntak på grunnlag av praksis skal utvides til andre studieretninger
* forsøk med nye og alternative former for vurdering
* at voksenopplæringstilbudet må økes
* at rådgivningstjenesten, PP-tjenesten og oppfølgingstjenesten må styrkes
* at veiledning om yrkes- og utdanningsvalg fortsatt må ligge til rådgivningstjenesten
* at lærlinger må sikres læreplass i bedrift
* økt satsing på "tid til ledelse"
* at Akershus fylke må skaffe flere læreplasser i egen virksomhet og etablere opplæringskontor for å organisere og videreutvikle lærlingeordningen i egen virksomhet
6. NÆRINGS- OG SYSSELSETTINGSPOLITIKK
SVs hovedmål med nærings- og sysselsettingspolitikken er at alle skal ha arbeid, nær der de bor, og at folk skal få mer fritid, og mer makt over sin egen hverdag. Næringspolitikken skal være rammeverket som sikrer verdiskapningen, både i offentlig og privat sektor i Norge. Derfor må næringspolitikken underlegges langsiktige samfunnsøkonomiske mål framfor kortsiktige og snevre bedriftsøkonomiske interesser. Næringspolitikken må ivareta både økonomiske og miljøpolitiske mål. SVs verdigrunnlag - rettferdighet, solidaritet og folkestyre - gjenspeiler seg selvsagt også i næringspolitikken.
Forskning og ny teknologi må brukes for å skape nye arbeidsplasser, og gi folk arbeid nær der de bor. SV vil legge vekt på kvinners mulighet til å starte egen næring.
Å løse arbeidsledighetsproblemer med kun produksjons- og forbruksvekst vil forsterke den skjeve fordelingen og samtidig utfordre miljøets tålegrense. Det er derfor viktig å også omfordele arbeidstiden, så flere får arbeid og arbeidstiden for den enkelte reduseres.
Særlig i forbindelse med bygging av bilbaserte kjøpesentre vil man få konflikter mellom miljø og landbruk på den ene siden, og arbeidsplasser på den andre. En overetablering innen handelsnæringa kan medføre hyppige eierskifter og usikre arbeidsforhold. Store kjøpesenteretableringer har også ført til økt pendling, trafikkproblemer, samt nedbygging av både dyrka mark og friområder.
Akershus SV vil
* støtte kvinner som ønsker å etablere arbeidsplasser
* gå imot flere kjøpesenteretableringer
* støtte tiltak som kan bidra til å få langtidsledige tilbake i jobb
7. FYLKESKOMMUNEN SOM ARBEIDSGIVER
En samarbeidsutfordring
Akershus fylkeskommune skal være en profesjonell og samarbeidsvillig arbeidsgiver. De ansatte er i dag utsatt for press fra mange hold. Høyrekreftenes iver etter å privatisere setter arbeidsplasser i fare. Akershus SV utfordrer de ansatte og deres organisasjoner til å bli med på flere omstillinger med sikte på å fremme effektivitet og kvalitet i fylkeskommunen. Det må lages klare produktivitetsmål, slik hovedavtalen forutsetter, i samarbeid med de ansatte. Ved
omstillinger skal den ansatte være garantert en jobb i Akershus fylkeskommune. Akershus SV vil gå imot forslag om privatiseringer.
Innenfor alle sektorer er vi avhengige av kompetente og oppdaterte arbeidstakere. Mulighet for etter- og videreutdanning må derfor gjelde alle grupper. SV mener et godt tilbud om slik utdanning gjør fylkeskommunen til en mer attraktiv arbeidsgiver. Vi går inn for at det utarbeides individuelle opplæringsplaner.
Svært mange ansatte, særlig innenfor pleie- og omsorgsyrker, ønsker i dag større stillingsbrøker. Deltidsstillinger må ikke brukes til å få turnusplaner til å gå opp på billigst mulig måte. SV går inn for at deltidsansatte skal ha mulighet for å få full stilling.
Akershus SV går inn for
* å innføre forsøksordninger med redusert arbeidstid i fylket
* å gå imot privatisering av fylkeskommunal virksomhet
