
Oslo, 13. mars 2002
Kristin Clemet
Ny lov om friskoler
Det skal bli færre begrensinger for å starte friskoler i Norge. ­ Jeg ønsker regler som åpner for større mangfold, sier statsråd Kristin Clemet om lovforslaget om friskoler som vil bli sendt ut på høring i løpet av april.
Dagens privatskolelov åpner bare for godkjenning av grunnskoler med tre ulike formål: Skoler som har et religiøst eller etisk formål, skoler som er et faglig-pedagogisk alternativ til den offentlige skolen (montessori- og steinerskoler) og norske skoler i utlandet. Private skoler har ikke rett til godkjenning etter dagens privatskolelov. Det er derfor i stor grad opp til den til enhver tid sittende regjering å avgjøre om en søknad skal imøtekommes eller avslås. Skoler som er godkjent etter privatskoleloven, får automatisk statstilskudd til driften.
Utdanningsministeren ønsker å gjøre omfattende endringer i regelverket som gjelder private grunnskoler. Hun vil derfor sende et forslag til ny lov om frittstående skoler på offentlig høring som skal erstatte dagens privatskolelov.
I hovedtrekk vil forslaget gå ut på at:
- kravet til formål erstattes med et krav til innhold og kvalitet
- det innføres en rett til godkjenning for dem som oppfyller kravene i loven
- retten er betinget av at godkjenningen ikke medfører vesentlige, langsiktige negative konsekvenser for kommunene
Disse forslagene gjelder bare private grunnskoler. Utdanningsministeren vil senere vurdere tilsvarende endringer for de videregående skolene, men dette må blant annet sees i sammenheng med ny lov om fagskoleutdanning og strukturen i videregående opplæring.
Forslaget om å innføre en rett til godkjenning av private skoler som fyller kravene i loven vil gi større forutsigbarhet for søkerne, og i tillegg hindre uønsket politisering av enkeltsaker.
Utdanningsministeren er opptatt av at forslaget til ny lov ikke skal gå utover kommunesamfunnet. Etableringen av en privat skole kan f.eks. føre til at en liten grendeskole må nedlegges, noe som kan bety at foreldrene og elevene blir stående overfor følgende valg: Enten lang reiseveg (innlosjering) til en offentlig skole eller opplæring ved en privat skole basert på et livssyn som foreldrene ikke gir sin tilslutning til. Utdanningsministeren vil derfor foreslå en begrensning i retten til godkjenning som går ut på at en skole ikke vil bli godkjent dersom etableringen vil medføre vesentlige, langsiktige negative konsekvenser for kommunesamfunnet.
Innhold og kvalitet
Utdanningsministeren mener at forslagene vil gi regler som er enklere å praktisere og som åpner for et større mangfold. Ved å erstatte kravet til formål med et krav til innhold og kvalitet, vil en unngå at private tvinges til å kanalisere sitt engasjement gjennom livssyn eller pedagogisk alternativ for å kunne starte private skoler. Departementet har eksempler på at foreldre har søkt om godkjenning av montesorriskoler mens det primære ønsket har vært å redde grendeskolen fra nedleggelse.
Kommersielle skoler kan ikke godkjennes etter privatskoleloven fordi loven stiller krav om at statstilskudd og eventuelle skolepenger skal komme elevene til gode. Det er også en begrensning i loven når det gjelder størrelsen på skolepengene. I forslaget til ny lov om frittstående skoler vil disse begrensningene bli videreført. Kravet om at skolene skal stå åpne for alle vil også bli ført videre i forslaget til ny lov.
Regjeringen vil i løpet av stortingsperioden øke tilskuddet til de frittstående skolene ved å innlemme husleieutgiftene i tilskuddsgrunnlaget og øke tilskuddsprosenten fra 85 til 90 prosent.
