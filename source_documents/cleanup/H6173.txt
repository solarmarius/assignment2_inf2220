
23.09.02
KrFU
Gi Think en reell mulighet!
Regjeringen og næringsminister Gabrielsen må gå inn og gi rammevilkår og insentiver, slik at Think gis en reell mulighet til lønnsom drift. Elektriske biler må ses som et felles samfunnsansvar og en god investering i miljøet, uttaler landsstyret i Kristelig Folkepartis Ungdom (KrFU).
Etter at Ford trakk seg ut av selskapet, står elbil-produsenten Think i fare for å måtte legge ned produksjonen. KrFU mener det er beklagelig hvis en entreprenør innen miljøteknologi går tapt.
Det finnes sterke miljømessige argumenter for å opprettholde en satsning på elektriske biler. Elbiler står i dag for den mest energieffektive nullutslippsteknologien for biler. Både nullutslippsteknologi og energieffektivisering, er en forutsetning for å få ned globale klimautslipp. Elbiler vil også bety mye for byluften, og kunne redusere støyproblemer betraktelig.
Da Think-fabrikken åpnet i 1999 ble det gitt klare signaler om at staten ville bli en aktiv kunde. Disse løftene har ikke blitt innfridd. For å få industri som er basert på ny teknologi til å bli konkurransedyktig, trengs det ofte statlig støtte i en overgangsperiode. KrFU krever at sentrale myndigheter og statlige institusjoner forplikter seg til å kjøpe elbiler, og at det opprettes et fond som kan refusere en del av innkjøpsprisen for private kjøpere.
Skal Think få muligheten til å drive lønnsomt kreves det også bruksfordeler som gjør bilen attraktiv for kundene. Staten må derfor gå inn og gi insentiver som gjør at elbiler blir attraktive på markedet.
Elektriske biler må ses som et felles samfunnsansvar mellom private og offentlige interesser. Støtte til Think er ikke subsidiering, men snarere en investering i miljøet. KrFU krever derfor at regjeringen tar ansvar far at Think gis en reell mulighet til å opprettholde driften.
