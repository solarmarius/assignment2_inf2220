
26. august 1999
Thorbjørn Jagland
Vil sikre Hurtigruta
Arbeiderpartiet vil sikre Hurtigruta slik at den kan videreføre daglige seilinger hele året på strekningen Bergen-Kirkenes også etter år 2002. Dette gjorde partileder Thorbjørn Jagland klart på en pressekonferanse på hurtigruta MS Nordkapp i dag. Målet er å sikre seilinger i minst 20 år.
Det har vært drevet helårs ruteseiling med statlig støtte mellom Trondheim og Hammerfest siden 1893. Fra 1908 har Hurtigruta gått mellom Bergen og Kirkenes. Fra 1936 har det vært daglige seilinger med unntak av krigsårene. I dag betjener Hurtigrutas 11 skip daglig 34 havner langs kysten mellom Bergen og Kirkenes.
Stortinget vedtok i 1990 en ytterligere satsing på Hurtigruten i en tidsbegrenset periode fram til og med 2001. Ved utløpet av 2001 går den eksisterende avtaleperioden ut. Det må da tas standpunkt til om, og eventuelt hvordan, statens engasjement i f t Hurtigruta skal videreføres. Regjeringen synes å legge opp til behandling av saken i Nasjonal transportplan våren 2000.
En oversikt fra Hurtigrute-selskapene viser at selskapene i perioden 1988-1998 samlet har investert over 3 000 mill 1998-kroner. Dette er i hovedsak knyttet til bygging av 6 nye skip og modernisering av 3 skip i mellomgenerasjonen. Siden 1990 er køye-kapasiteten nesten doblet og standarden er økt. Antall rundreisepassasjerer er mer enn doblet, og antall "halve" rundreiser (Bergen-Kirkenes) er nesten tredoblet. På grunn av de høyere prisene for rund-reisepassasjerer er denne trafikken viktigst målt i kroner, mens distansetrafikken er størst målt i antall passasjerer. Antall distansereisende har fra 1989 til 1998 økt med 64 prosent, dvs ca 130 000 distansereiser.
Reisemønsteret er endret. Anløpsstedene på Møre har hatt den prosentvis største veksten i trafikken. Nord for Tromsø har utviklingen vært noe svakere. Til sammenligning har belegget for rundreisepassasjerer på strekningen Bergen-Møre økt med 150-170 prosent, på strekningen Tromsø-Hammerfest med 25 prosent og øst for Honningsvåg med 40 prosent. Antall tonn fraktet gods er økt med vel 50 prosent fra 1991, men lave priser gjør at inntektene ikke har økt i samme takt som volum.
De totale driftsinntekter er økt fra 429 mill. kr. i 1991 til 969 mill. kr. i 1998. Egeninntektene er altså mer enn doblet i perioden og passasjer-inntektene har økt mest. Statstilskuddet har hele perioden vært rundt 200 mill kr, og utgjorde i 1991 33,2 prosent og i 1998 17,1 prosent.
Hurtigruta sysselsetter direkte rundt 1000 årsverk. Den har stor betydning for nærings-virksomheten langs kysten gjennom tjenestekjøp, turistenes kjøp av andre varer og tjenester og avledet transportvirksomhet. Den indirekte sysselsettingsvirkningen antas å være nær 600 årsverk. Hurtigrutas totale kjøp av varer og tjenester fra land var i 1998 på 497 mill. kr. Omsetning i butikker fra passasjerene var rundt 100 mill kr. For mer enn halvparten av havnene som anløpes utgjør inntektene fra Hurtigruta over 60 prosent av samlede havne-inntekter.
Hurtigruta bidrar gjennom omfattende internasjonal markedsaktivitet til økt oppmerksomhet om Norge som feriemål. Totalt hadde Hurtigruta i 1998 nær 35 prosent av samtlige utenlandske overnattinger på hotell og Hurtigrute i Nord-Norge. Nærmere 35 000 passasjerer tok fly i Norge som del av Hurtigrute-turen. I Kirkenes bidrar trafikken i stor grad til å opprettholde flypassasjergrunnlaget ved at Hurtigruta anslagsvis bidro til 15 000 passasjerer inn og ut fra flyplassen.
Ved behandlingen av Hurtigrutas framtid i Stortinget våren 1990 ble det forutsatt at statsstøtten skulle avvikles etter 2001. Det ble likevel lagt til grunn at "eventuelle behov for fortsatt begrenset støtte, vurderes i lys av de resultater fornyelse av flåten gir." I 1990 vurderte Samferdselsdepartementet alternativkostnaden til å være 64 mill. 1990-kroner dersom Hurtig-ruta falt helt bort. Eventuelle effekter som følge av bortfall av gods-og reiselivsdelen var da ikke tatt hensyn til.
Den omstilling som er gjennomført for Hurtigruta må ansees som meget vellykket. Omstillingen kan imidlertid ikke sees som fullstendig fullført da to av de gamle fartøyene ennå ikke er utskiftet. En utskifting av disse er av avgjørende betydning for å sikre videre trafikk helt fram til Kirkenes.
Det synes å være gode muligheter for videre utvikling av Hurtigruta som reiselivsprodukt.
Det må også vurderes hvordan staten kan legge til rette for å en videre utvikling av Hurtigruta som i f t turisme. Med dagens manglende kapasitet i sommerhalvåret er det rom for å øke kapasiteten. Dette vil gi positive ringvirkninger.
Bygging av nye fartøy kan tilføre verkstedindustrien viktige oppdrag. Vekstmodellen gir åpning for bygging av 5 nye skip. Ved at skipene beredskapsmessig kan disponeres som hospitalskip bør det også være mulig å styre oppdragene mot norske verft. De nyeste skipene er til nå bygd i Norge.
Uavhengig av andre momenter vil bortfall av statsstøtte fjerne muligheten for staten til å sikre en seilings-og anløpsmønster som er distriktspolitisk ønskelig, mens selv en meget begrenset statlig støtte vil kunne forutsette en statlig godkjenning. Dette er i seg selv et viktig argument for at statsstøtten ikke bør avvikles helt.
Regjeringen ser ut til å legge opp til behandling av saken i Nasjonal transportplan som ventes framlagt i mars 2000.
Arbeiderpartiet vil at:
1. Staten kjøper tjenester av Hurtigruten slik at den kan videreføre daglige seilinger hele året på hele strekningen Bergen - Kirkenes også etter 2002. Det forutsettes at statlige myndig-heter som i dag fastlegger og godkjenner hurtigruteselskapenes seilings- og anløps-mønster.
2. Kjøpet avtales etter forhandlinger mellom staten og selskapene. Siktemålet må være å sikre seilinger som nevnt i punkt 1 i en periode på minst 20 år - mot en videreføring av statlig støtte i inntil 10 år på et nivå som ikke overstiger dagens nivå (200 mill) - med rett og mulighet for staten til å videreføre en begrenset støtte og styringsrett etter dette.
3. Det forutsettes at det gis rom for utskifting av de to eldste skipene, slik at driften kan videreføres med minst 11 skip. Økt frekvens i sommersesongen gjennom nybygg av ytterligere skip må drøftes.
