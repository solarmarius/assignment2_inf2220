
Stortinget, 2. oktober 2003
Stortingsrepresentant Øyvind Vaksdal (FrP)
- MANGLENDE HANDLEKRAFT FRA REGJERINGEN
- Regjeringens fromme ønsker om en sikker energiforsyning med nok kraft til akseptable priser, uten å foreslå en betydelig økning i kraftproduksjonen, vitner om at Regjeringen fortsatt sitter handlingslammet og ikke har forstått alvoret i situasjonen, sier Fremskrittspartiets energipolitiske talsmann Øyvind Vaksdal.
- Forrige vinters strømkrise med skyhøye strømpriser som tvang tusenvis til å gå den tunge veien til sosialkontoret for å få hjelp med strømregningen, samt olje- og energiminister Einar Steensnæs' innrømmelser og selvkritikk i Aftenposten for kort tid siden, gjorde at det norske folk nå forventet en mer ekspansiv energipolitikk, sier Vaksdal.
- Men dagens trontale vitner om at olje- og energiministeren og Regjeringen fortsetter ørkenvandringen og overlater til værgudene om vi skal ha nok strøm til overkommelige priser.
- Norge fremstår i dag som en energistormakt med store naturgitte energiressurser, men vi har en Regjering og et stortingsflertall som aktivt griper inn og forhindrer at disse viktige ressursene tas i bruk, sier Vaksdal som lover fortsatt kamp i Stortinget for en betydelig økning i kraftproduksjonen både basert på vann og gass, slik at det norske folk og norsk industri får nok kraft til akseptable priser.
