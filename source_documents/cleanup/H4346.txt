
onsdag 4. oktober 2000 12:27:17
Gunnar Kvassheim, energi- og miljøpolitisk talsmann for Venstre:
Ap nedprioriterer miljøet
Arbeiderpartiet kom til regjeringsmakten ved å utfordre sentrumsregjeringen i en viktig miljøsak. Det halve året etter regjeringsskiftet har Arbeiderpartiet brukt til å nedprioritere miljøet. Dette slår ut også i statsbudsjettet, som representerer et kraftig tilbakeslag på viktige miljøområder, sier Gunnar Kvassheim, Venstres energi- og miljøpolitiske talsmann.
Kvassheim peker på at regjeringen ikke følger opp løftet om å bruke mer til enøk og alternative energikilder. Dette skulle kobles med økt elavgift. Elavgiften økes i budsjettet, men midlene kanaliseres ikke til miljøsatsing.
- Det kuttes også i andre viktige miljøposter, som eksempelvis kalking av vassdrag. Venstre frykter også at opplegget med moms på kollektivtransport uten at dette følges tilstrekkelig opp med økt ressurstilgang, vil svekke kollektivtilbudet både i byene og distriktene, sier Kvassheim.
- For Venstre vil det være viktig å bruke budsjettbehandlingen på Stortinget til å bedre miljøprofilen på budsjettet.
