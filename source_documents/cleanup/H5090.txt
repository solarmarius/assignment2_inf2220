
31/8-01
Av Odd Roger Enoksen (Sp):
Sp ber Regjeringen stanse all leteboring i Barentshavet
I et brev til statsminister Jens Stoltenberg ber Senterpartiet om at det blir iverksatt stans i all leteboring i Barentshavet i fem år, inntil en grundig konsekvensanalyse av havmiljøet er gjennomført.
Senterpartiet mener at føre-var-prinsippet må legges til grunn ved forvaltning av alle våre olje- og gassressurser. Det er nå blitt kjent at det planlegges å gjennomføre prøveboring i Barentshavet i nærmeste framtid.
-De som er nærmeste til å kjenne syklusen i havet best, nemlig fiskerinæringen, mener det er behov for stans i all olje- og gassvirksomhet i nordlige deler av Norskehavet og i Barentshavet inntil konsekvensene er nærmere utredet, sier Odd Roger Enoksen.
- Vi må ikke gamble med
sårbare fiskeressurser, sier Enoksen og peker på at det er framkommet nye opplysninger som viser at produksjonsvannet fra oljevirksomheten har en betydelig større negativ effekt på havmiljøet enn tidligere antatt. Senterpartiet mener det er behov for stans i all leteboring i Barentshavet inntil man får gjennomført en helhetlig konsekvensanalyse av oljevirksomhet i dette området.
