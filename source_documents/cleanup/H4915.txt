
22. januar 2001
Thorbjørn Jagland
J@glandbrev 22. januar 2001
I dette J@glandbrevet  22. januar 2001 tar partileder Thorbjørn Jagland opp Norges arbeid i Sikkerhetsrådet, og han kan fortelle at Norge allerede har hatt innflytelse. Det gjelder en presidentuttalelse om Somalia og utsettelse av vedtak om å oppheve våpemembargoen mot Somalia og Etiopia.
Kjære @-brevvenn
Det er i dag litt over tre uker siden Norge tiltrådte som medlem av FNs Sikkerhetsråd med ansvar for internasjonal fred og sikkerhet. Våre ambisjoner i Rådet er høye, men ikke urealistiske. Vi har hele tiden visst at medlemskapet ville by på store og vanskelige utfordringer for Norge. Arbeidet i Rådet er preget av langsiktighet og tålmodighet. Resultatene av vår innsats i Rådet kan ikke forventes å komme i form av overraskende og storartede fredsavtaler med norsk diplomati som fødselshjelper, men heller i form av mange små skritt som til slutt kan legge grunnlaget for varige og helhetlige fredsløsninger.
I min redegjørelse til Stortinget 14. november etterfulgt av flere avisinnlegg har jeg søkt å informere om de utfordringene vi vil stå overfor. Jeg har også forsøkt å redegjøre for norske prioriteringer og for hvorfor nettopp Norge har gode forutsetninger for å bidra konstruktivt til Rådets arbeid for fred og sikkerhet. I dette brevet skal jeg forsøke å beskrive hvordan Norge i praksis får innflytelse på behandlingen av saker i Rådet.
I løpet av den korte tiden vi har vært medlem av Sikkerhetsrådet har vi allerede tatt stilling til en rekke saker som har vært oppe til behandling i Rådet. For å illustrere Rådets omfattende ansvars- og arbeidsmengde, kan jeg nevne at vi bare etter knappe tre uker har behandlet om lag 30 tunge saker knyttet til eksisterende FN-mandater og fredsoperasjoner i ulike konfliktområder. I tillegg kommer møtene i sanksjonskomiteene, der ikke minst vårt formannskap i Komiteen for sanksjoner mot Irak er svært arbeidskrevende.
Norge har en forpliktelse til å forholde seg til alle saker og konflikter som står på Sikkerhetsrådets dagsorden. Rådet er et kollektiv og det påhviler en forpliktelse for alle medlemmer av Rådet å forholde seg til trusler mot fred og sikkerhet på en likeverdig måte overalt. Kosovo er viktig, men det er også Angola og Sierra Leone.
Medlemskapet fordrer et kontinuerlig engasjement der medlemmene hele tiden søker å finne løsninger eller komme med konstruktive forslag i forhold til de saker som til enhver tid drøftes. Dette utelukker imidlertid ikke en viss form for hensiktsmessig arbeidsdeling mellom medlemmene av Rådet.
I kraft av å være stormakter og faste medlemmer av Rådet har USA, UK, Frankrike, Kina og Russland både utenrikspolitiske ressurser og grundig kunnskap om nær sagt alle saker som behandles i Rådet. De 10 roterende medlemmene har mer begrensede ressurser og erfaring og finner det derfor rikig å fordype seg i enkelte saker og konflikter der de kan påvirke utfallet av behandlingen av sakene.
En slik form for arbeidsdeling er både nødvendig og nyttig for Sikkerhetsrådet uten at det går på bekostning av Rådets kollektive karakter. Det anses bedre å konsentrere sin innsats på områder der man kan bidra på en informert og konstruktiv måte enn å spre oppmerksomheten om for mange saker og således risikere at man ikke er på ballen i noen av spørsmålene.
Dette har Norge tatt konsekvensene av. Vi har valgt å prioritere konfliktområder i Afrika som Angola, Sudan og Etiopia og Eritrea. I andre deler av verden utenfor Europa vil vi særlig prioritere Midtøsten (Irak og Palestina/Israel/Libanon), Øst-Timor og Afghanistan. Her har Norge noe å bidra med - gitt vår erfaring og posisjon som en av de viktigste bidragsyterne til utvikling og humanitær innsats internasjonalt, og som tilrettelegger i en rekke fredsprosesser. Sikkerhetsrådets behandling av Balkan-spørsmål vil naturligvis også prioriteres fra norsk side. Balkan tilhører våre nærområder og hvor vi har mye kunnskap gjennom et sterkt norsk politisk og militært engasjement.
Hva vi prioriterer vil selvsagt måtte variere avhengig av hvilke saker som til enhver tid står på dagsorden og som seiler opp som særlig aktuelle. Vi må også være forberedt på endre våre prioriteringer som følge av kriser som plutselig oppstår og krever vår oppmerksomhet.
Det er naturligvis for tidlig til å gi noe statusrapport for vårt arbeid i Rådet etter kun tre uker. Som en illustrasjon, vil jeg imidlertid gi noen eksempler på hvordan våre innsats og prioriteringer omsettes i konkrete resultater.
Sikkerhetsrådet vedtok nylig en presidentuttalelse om Somalia som innebærer starten på en mer aktiv fredsbyggende FN-tilstedeværelse i dette borgerkrigsherjede landet. Presidentuttalelsen ble utarbeidet og fremforhandlet gjennom norsk lederskap og var det første vedtak i Rådet under vår medlemskapsperiode. Presidentuttalelsen er et viktig instrument der Rådet gir uttrykk for sitt syn i forhold til en sak til behandling. Presidentuttalelsen er et viktig skritt i den retning vi ønsker Rådet skal bevege seg og er helt på linje med vår overordnede prioritering om å vektlegge forebyggende tiltak og vårt ønske om å bidra til å utvikle mer effektive virkemidler for å forebygge og løse konflikter i Afrika.
Nylig ble det fremmet et initiativ i Sikkerhetsrådet om å oppheve våpenembargoen mot Etiopia og Eritrea, som under alle omstendigheter automatisk vil bli opphevet i mai i år dersom ikke Rådet vedtar forlengelse. Begrunnelsen for dette forslaget var i og for seg forståelig ved at det ble vist til den nylig inngåtte fredsavtalen mellom de to landene. Norge har god kjennskap til denne regionen gjennom vårt bistands- og humanitære engasjement. Med utgangspunkt i vår kunnskap og vurderinger, kom vi fra norsk side til at det var for tidlig å oppheve våpenembargoen overfor partene nå. Vi argumenterte for at fredsavtalen fortsatt var skjør; at det var eksempler på brudd på fredsavtalen fra begge parter og at FNs generalsekretær ikke fant grunnlag for å kunne stadfeste at en klar fredstilstand faktisk eksisterte. Vi la også stor vekt på at land som bidrar med tropper til FNs fredsbevarende operasjon i grenseområdet mellom Etiopia og Eritrea advarte mot å oppheve våpenembargoen nå. I denne situasjonen mente vi at en for tidlig opphevelse av våpenembargoen kunne virke uheldig. Etterhvert fikk vi støtte fra flere andre medlemmer av Rådet, og som førte til at det ikke var tilstrekkelig flertall for å heve våpenembargoen nå. Om vi greier å holde skansen frem til våpenembargoen oppheves automatisk i mai får den nære fremtid vise.
Jeg har i dette brevet forsøkt å gi en litt nærmere beskrivelse av Sikkerhetsrådets virkemåte og hvordan Norge i praksis har hatt - og kan fortsette å ha innflytelse på behandlingen av saker. Vi må fortsatt være realistiske og nøkterne med hva vi kan oppnå som et ikke-fast medlem av Rådet. Samtidig må det være vår ambisjon, gjennom dyktig håndtverk basert på innsikt, erfaring og godt diplomati, å fortsette den gode starten vi har hatt i Rådet. En rekke utordringer ligger foran oss, ikke minst i forhold til konfliktområder der Norge har særlige forutsetninger for å kunne bidra konstruktivt og påvirke behandlingen av sakene.
