
Stortingsrepresentant Rune J. Skjælaaen (Sp)
Fortsatt tilbud til voksne ved eksisterende frittstående skoler
Et flertall på Stortinget går inn for at voksne elever uten rett fortsatt skal kunne gis et tilbud ved de frittstående videregående skoler som i dag gir et slikt tilbud. Dette er klart etter at Stortingets KUF-komite tirsdag avga sin innstilling i saken om endringer i friskoleloven. Regjeringens forslag om at voksne uten rett ikke lenger skal utløse statstilskudd, ville fått svært dramatiske konsekvenser både for den enkelte utdanningssøkende, men også for flere skoler der voksne uten rett utgjør en stor andel av elevmassen.
I praksis dreier dette seg om en del skoler med tilbud innen naturbruk og landbruksutdanning, men også andre frittstående videregående skoler med lang erfaring i å tilrettelegge kurs for voksne elever.
- For næringer som i utgangspunktet sliter med rekrutteringen, er det viktig å ta vare på den erfaringen disse skolene besitter, samt opprettholde tilbud som gir voksne som trenger tilleggskompetanse og en ny yrkeskariere et tilrettelagt tilbud, sier Senterpartiets Rune J. Skjælaaen i KUF-komiteen.
- Dette har og en viktig betydning for rekrutteringen til norsk gartner- og hagebruksnæring, og er således en viktig komponent i arbeidet med å styrke denne næringens konkurransesituasjon.
