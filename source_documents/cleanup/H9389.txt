
20.7.2005
Magnhild Meltveit Kleppa, parlamentarisk nestleiar for Senterpartiet
Ein ny og offensiv distriktspolitikk
Senterpartiet ynskjer ein ny og offensiv distriktspolitikk for nyskaping og optimisme i heile landet. Skal vi utnytta det store potensialet som finst for verdiskaping , må det førast ein politikk som legg forholda til rette for det. Landet kan samanliknast med ein stor byggjeplass der arbeidsfolket er ivrige etter å ta fatt, der materiala ligg klar og der det er nok av planar. Berre verktøyet manglar. Det verktøyet vil Senterpartiet arbeida for å få på plass.
Regjeringa seier at deira verktøykasse er tom. Då seier det seg sjølv at dei er dårleg eigna for å leia bygginga av landet. Senterpartiet har langt høgare ambisjonar enn Regjeringa.
Vi vil leggja til rette for å vidareutvikla næringslivet i heile landet med utgangspunkt i naturressursar, kapitalstyrke og kunnskap. Prinsippet om næringsnøytralitet må vika til fordel for satsing på klart definerte område der vi har gode føresetnader for å satsa. Døme på dette er marine og maritime næringar, sektorar som energi, petroleum, reiseliv, matproduksjon, treforedling og IKT. Forskinga må i større grad rettast inn mot desse områda og også mot dei enkelte regionar sine fortrinn.
Vi vil binda landet betre saman. Senterpartiet ynskjer eit langt større fokus på vegbygging og vedlikehald. Etterslepet på 11 milliardar må rettast opp og vi må ha gode og rassikre vegar i alle delar av landet. Ferjene er vegen for mange i dette landet. Senterpartiet vil at ferjene på sikt skal verta gratis. Breiband må byggast ut til alle og til lik pris. Vi har eit mål om å få dette på plass innan år 2007. Vi vil halda på eit desentralisert flytilbod for å korta inn avstandane. Merking av farleiene er avgjerande for å få meir transport over på kjøl. Ja, det er faktisk òg slik at det å sikra betre mobiltelefondekning er avgjerande viktig for ein del bedrifter i distrikta i dag. Dette tel sjølvsagt også for ei heil rekkje enkeltpersonar når dei skal velja buplass.
Vi vil styrkja dei gode verkemidlane vi finn i dag for næringsutvikling. Dei mange som har idear til verdiskaping, å hjelpast fram! Regjeringa har kutta dramatisk i løyvingane til Innovasjon Noreg og nulla ut dei kommunale næringsfonda. Senterpartiet vil gå andre vegen. Det skal finnast tilgjengeleg startkapital for dei som vil noko rundt om i landet vårt. Det er for oss eit stort paradoks at næringsfonda, som førte til 1 810 arbeidsplassar og 970 bedrifter årleg, er kutta. Desse fonda må på plass att. Vidare er det viktig for næringslivet at den differensierte arbeidsgjevaravgifta vert gjeninnført.
Senterpartiet vil ha ein eigen gründarbank. Dagens ordningar for nyetablerarar kan såleis styrkast. Ein slik bank kan forvaltast i ein kombinasjon mellom det regionale folkevalde nivået og Innovasjon Noreg. Vi føreslår også regionale næringsfond, ein eigen kapitalbase på 20 milliardar kr, der avkastinga kan nyttast i eit samarbeid mellom næringsaktørar og private investorar.
Skal folk velja å busetja seg over heile landet må dei ha tryggleik for grunnleggjande velferdstenester. Senterpartiet vil innføra ein nærleiksgaranti for føde- og akutt-tenester. Vi veit at det ikkje er mogleg i vårt langstrakte land å sikra at ingen får meir enn to timars reisetid til føde- og akuttavdeling. Vi meiner likevel det er rett å ha eit slikt mål. Eit godt butilbod for dei gravide der dette ikkje er mogleg å oppnå, må sikrast - dette sett i forhold til den stadige fokuseringa på sentralisering av sjukehustenester som Regjeringa medverkar til. Ein betra kommuneøkonomi skal gje tryggleik for ei verdig omsorg og ein god skule i alle delar av landet. Dette er også ei viktig prioritering for Senterpartiet i komande stortingsperiode!
