
Torsdag 17. mars 1994
Stortingsrepresentant Solveig Sollie(KrF):
"Svakt sluttresultat i
regjeringens EU-forhandlinger"
- Hovedinntrykket fra forhandlingsresultatet mellom Norge og EU er at sluttresultatet er svakt. Samtidig oppgir vi med unionsplanenes felles politikk, selvstendighet som svekker mulighetene for egen prioritering av virkemidler for full sysselsetting og velferd.
Det sier Kristelig Folkepartis parlamentariske nestleder, Solveig Sollie, i en kommentar til statsministerens redegjørelse i Stortinget om EU-forhandlingene. Sollie understreker at Norge ikke har forhandlet om det viktigste, og at hennes standpunkt derfor uansett er nei til norsk medlemsskap i EU.
Hun er imidlertid ikke i tvil om at Regjeringen har gjort så godt den kunne i Brüssel.
- Likevel har regjeringen kommet til kort. Det blir en troverdighetsknekk når landbruksministeren sier at pristilpasning fra første dag er uakseptabelt, for så å i neste om gang å akseptere nettopp dette. Det blir også en troverdighetsknekk når fiskeriministeren sier at Norge ikke har en fisk å gi bort, for så å i neste omgang å gi bort fisk, sier Sollie. Hun minner også om at tapet av full nasjonal råderett over fiskeressursene nord for den 62. breddegrad, er tilsvarende det fiskeriminister Knut Hoem gikk av på i 1972.
På ett punkt er EU-motstanderen Solveig Sollie enig med statsministeren.
- Jeg håper på en saklig debatt om realitetene i EU-saken, ikke en slagordpreget "krig" og vart-hvitt maling. Vi bør alle kunne erkjenne at både og si ja og si nei til medlemsskap har sine fordeler og ulemper, sier Solveig Sollie.
