
21. august 2000
Sentralstyret
- Mer penger til helse - omorganisering av sykehusene
Vedtak fra sentralstyret i Arbeiderpartiet 21. august 2000 om helse og omorganisering av sykehusene: Arbeiderpartiet mener at de utfordringer og muligheter sykehussektoren nå står overfor, best kan ivaretas ved at staten tar ansvaret for både eierskap og finansiering av sykehusene, heter det i programteksten sentralstyrets flertall har vedtatt om omorganisering av sykehusene. Arbeiderpartiet vil i årene som kommer øke bevilgningene til helse kraftig, men vi vil også forandre og reformere både i forhold til drift, finansiering og organisering av sykehusene.
Den medisinske og teknologiske utviklingen går raskt. Det må derfor tas et nasjonalt grep for å sikre at alle får del i de nye tilbudene. Helsetilbudet i landet vårt er på et høyt nivå. Flere får behandling og operasjoner enn noen gang før. Stadig flere sykdommer kan behandles og kureres. Hver eneste dag gjør tusenvis av ansatte en kjempejobb i sykehus og på legekontor. Men det er problemer også. Alt for mange som trenger behandling, må vente for lenge før de får det. Sykehusene har større utgifter enn inntekter. Helsevesenet drives ikke like godt over alt. Disse problemene vil bli større hvis det ikke blir en mer helhetlig styring. Å løse problemene i helsevesenet er derfor ikke bare et pengespørsmål. Det er også et stort organisasjonsspørsmål. Arbeiderpartiet vil i årene som kommer øke bevilgningene til helse kraftig, men vi vil også forandre og reformere både i forhold til drift, finansiering og organisering av sykehusene.
Vårt sykehusvesen er et offentlig ansvar og sykehusene skal i det alt vesentlige være eiet og styrt av det offentlige. De skal sikre at alle som trenger det, får gode og likeverdige tilbud om behandling når de trenger det. Verken lommebok eller bosted skal avgjøre hvilke tilbud som gis, eller kvaliteten på dem. Våre sykehus skal ha en faglig medisinsk standard på linje med det beste i verden. De skal i hovedsak være basert på norsk kapasitet og kompetanse, men i et utstrakt samarbeid med andre land. Folks behov for gode tilbud og rask behandling skal være det avgjørende for all utbygging og drift av sykehus.
I tillegg til å dekke befolkningens behov for behandling, utgjør sykehusene noen av landets største og viktigste kunnskapsbedrifter. De er nøkkelorganisasjoner for forskning, utvikling og utdanning innen de mest framtidsrettede og lovende områder som medisin og bioteknologi. De tilbyr krevende og spennende arbeidsoppgaver til en rekke forskjellige yrkesgrupper og de utgjør en viktig forutsetning for trygghet og velferd i alle deler av landet.
Kvaliteten i vårt helsevesen krever et mer omfattende samspill mellom sykehusene, og mellom sykehus og primærhelsetjeneste. Primærhelsetjenesten er selve ryggraden i helsevesenet. Det er påkrevd med en kraftig styrking av denne. Arbeiderpartiet vil derfor sørge for en effektiv gjennomføring av fastlegereformen. Den vil gi alle innbyggerne rett til å velge en bestemt lege. Alle vil vite hvilken lege de skal kontakte, og legen vil kjenne pasientene godt og følge dem over tid, også i forholdet til spesialister og sykehus. Slik vil vi gi hver enkelt økt trygghet for hjelp når de trenger det. Styrkingen av primærhelsetjenesten krever også at vi øker tilgangen på leger og øvrig helsepersonell til kommunene, og forsterker arbeidet med å rekruttere til stillinger som er vanskelige å få besatt.
Arbeiderpartiet ser det som en viktig oppgave å sørge for at forholdene legges til rette for bedre samordning, organisasjon og ledelse i sykehussektoren. Det er ikke akseptabelt at uklare organisasjonsforhold skaper usikkerhet om hvem som har ansvar for hva innenfor det offentlige. Det svekker folks tillit til den offentlige helsetjenesten og skaper grobunn for uheldige alternative løsninger. Sykehusene må organiseres og styres slik at samfunnets samlede ressurser til behandling av syke, både arbeidskraft, kunnskap, utstyr og penger, blir tatt i bruk på beste måte. Det samme må gjelde vår utdanningskapasitet og våre forskningsresultater. Store utbyggingsprosjekter må samordnes på nasjonalt plan og arbeidsfordelingen mellom sykehusene må bli bedre. Dette vil gi bedre utnyttelse av ressursene og mer helse for hver krone. Det vil samtidig styrke grunnlaget for de mindre, lokale sykehus og dermed gi bedre akuttberedskap. Gjennom ny informasjonsteknologi skal sykehusene bindes sammen og knyttes opp mot primærhelsetjenesten i et nasjonalt helsenett. Hver enkelt vil med et slik system få et helsekort som gjør at informasjon om den enkeltes helse er tilgjengelig på alle sykehus.
Arbeiderpartiet mener at de utfordringer og muligheter sykehussektoren nå står overfor, best kan ivaretas ved at staten tar ansvaret for både eierskap og finansiering av sykehusene. Et slik samlet statlig ansvar må bygge på den hovedstruktur som er utviklet innen de etablerte helseregioner, og som har vært basert på fylkeskommunalt eierskap og statlig finansiering. De største sykehusene, eller regionalt samordnede sykehus, bør være selvstendige juridiske og økonomiske enheter som kan styres etter samme modell som statsforetak. De bør ha styrer som ivaretar behovene for tilknytning til de regioner som de i hovedsak skal betjene. Lokalt folkevalgte må derfor være godt representert i styrene. Innenfor de fastlagte overordnede mål og rammer skal de enkelte sykehus ha et selvstendig ansvar for organisasjon og økonomi. Ved en slik omorganisering må sykehusene ikke ha med seg gammel gjeld som kan hindre oppgaveløsingen.
Regional og nasjonal samordning skal sikre opprettholdelse av en desentralisert struktur, samtidig som mulighetene til utveksling av kapasitet og kunnskap i tjenestetilbud og behandling blir effektivt utnyttet. Derved blir det mulig å utjevne de nåværende forskjeller og gi gode og likeverdige tilbud til hele befolkningen.
Innenfor en slik modell vil det statlige ansvar for sykehussektoren være enhetlig og ubegrenset. Omdanning til aksjeselskap er uforenlig med en slik modell. De enkelte sykehus eller styrer skal ikke ha adgang til å beslutte salg eller nedleggelse. Større utbygginger eller viktige endringer i arbeidsfordelingen mellom sykehus skal forelegges Stortinget. Overordnede prioriteringer for de enkelte sykehus skal forelegges de lokale folkevalgte organer, som derved har et ansvar for å sørge for at brukerne har god mulighet til å påvirke utformingen av sykehustilbudet.
Dissens fra: Britt Hildeng, Solbjørg Lervik, Jan Davidsen, Susann B Grannes, Grete Fossum og Aud Viken ønsker å bytte ut de 3 avsnittene ovenfor med følgende tekst:
Opplevelse av ikke å få behandling når en trenger det svekker folks tillit til det offentlige helsevesen. Sykehusene må organiseres slik at de samlede ressurser både arbeidskraft, kompetanse og penger, utnyttes best mulig. Arbeidsdelingen sykehusene imellom må bli bedre og uhensiktsmessige profesjonsgrenser må løses opp. Det er nødvendig å overføre ressurser fra administrasjon til tjenesteyting. Arbeiderpartiet mener at disse hensynene i fremtiden best kan ivaretas ved at ledelsen ved sykehusene må bli tildelt mer ansvar og større ansvar innenfor rammen av dagens eierstruktur.
Sykehusene må i større grad fristilles og organiseres i selvstendige enheter med egne budsjetter og med fullt ansvar for den kapital (bygg og utstyr) som sykehusene bruker i sin oppgave løsning. Dette krever at kostnadene ved å bruke kapital må fremkomme i sykehusenes driftsbudsjett. En slik ordning vil inspirere til bedre bruk av sykehusenes bygg og utstyr. Folkevalgte, regionale styringsorganer bør utforme oppdragene til sykehusene i nært samarbeid med staten gjennom nasjonale helseplaner.
Folkevalgte organer må ha ansvar for overordnede prioriteringer og for funksjonsfordelingen sykehusene i mellom. Primær og sekundær tjenestene må sees i sammenheng. Helseregionene må organiseres slik at de får ansvar og myndighet til å foreta slike avveiinger og til å iverksette regionens helseplaner.
Arbeiderpartiet er mot omdanningen av offentlige sykehus til aksjeselskaper. Organisasjonsformen for offentlige sykehus må sikres mot konkurs, og muligheter for utsalg av hele eller deler av virksomheten.
En egen opptrappingsplan for innsatsen i psykiatrien skal gjennomføres i perioden 1999-2006. Dette innebærer en sterk økning i bevilgningene både til driftsutgifter og investeringer. I kommunene skal behandlingstilbudet bli bedre, og det skal etableres flere tilpassede botilbud for psykiatriske pasienter i nærmiljøet. Arbeiderpartiet vil særlig satse på et bedre tilbud til barn og unge gjennom styrking av helsestasjoner, skolehelsetjenesten og psykososiale tjenester. Dette skal følges av flere døgn- og dagplasser og flere fagpersoner i poliklinisk virksomhet. Døgntilbudet i voksenpsykiatrien skal styrkes. Vi legger opp til økt poliklinisk behandling og bedre kvalitet. Antallet dagopphold ved de distriktspsykiatriske sentrene skal også økes.
Arbeiderpartiet vil styrke samarbeidet med selvhjelpsgrupper og pårørende sine organisasjoner på dette området, blant annet gjennom støtte til deres arbeid.
Spiseforstyrrelser og spiseproblemer rammer mange barn, unge og voksne. Behandlingstilbudet er for dårlig, og det forebyggende arbeidet er for lite systematisk. Voksne som har med barn og unge å gjøre må få mer kunnskap om tidlige symptomer og tegn. Også i helsevesenet må kunnskapen styrkes i alle ledd. Arbeiderpartiet vil få dette til gjennom etablering av faglige nettverk i primærhelsetjenesten, og ved at enkelte sykehus skal tilby høyspesialisert behandling.
I årene som kommer vil mulighetene for behandling vokse, og flere eldre i befolkningen vil trenge pleie og omsorg. Samtidig blir det færre unge som går ut i arbeidslivet. Færre unge skal sørge for flere eldre. Arbeiderpartiet vil møte dette ved å utnytte arbeidskraften bedre gjennom mer fornuftig organisering og fordeling av arbeidet. Videre vil vi stryke arbeidsmiljøet og mulighetene for etter- og tilleggsutdanning. Bedre tilrettelegging for desentralisert utdanning gir mulighet for flere. Det kan få folk til å bli i de aktuelle yrkene, og få noen av de som står utenfor arbeidsmarkedet inn i yrkene. Vi vil gjøre det enklere for innvandrere og flyktninger med helsefaglig utdanning fra land utenfor EØS-området å arbeide innen sitt yrke - for eksempel ved hjelp av tilleggskurs.
Mange av faktorene som påvirker vår fysiske og psykiske helse - som livsstil, familiesituasjon, sosialt nettverk, arbeidsmiljø, levekår, rusmidler, mobbing, vold og forurensingsproblemer - tilhører andre samfunnsarenaer enn helsevesenet. Derfor må vi legge økt vekt på helsekonsekvenser når politiske beslutninger på ulike felter fattes. Forebyggende helsearbeid skal prioriteres høyere. Slikt arbeid kan bidra til at den enkeltes spares for skader og sykdom. Det viktigste forebyggende arbeidet er knyttet til sosial utjamning og bedring av levekår. Men i tillegg er det viktig å bruke muligheten til informasjon og holdningsskapende arbeid i barnehager og skoler. Her må det særlig fokuseres på kostholdsvaner og mosjon. Tobakk utvikler seg til å bli den viktigste enkeltårsak til for tidlig død og sykdom, i årene framover. Arbeiderpartiet vil satse på nye forebyggende tiltak, særlig rettet mot ungdom. Vi vil støtte utviklingen av en internasjonal konvensjon for tobakksforebyggende arbeid, under ledelse av Verdens Helseorganisasjon.
