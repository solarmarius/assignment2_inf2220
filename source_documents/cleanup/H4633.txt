
12. september 1999
Kvinnepolitiske styre
Krever likebehandling for homofile samboere
Uttalelse fra kvinnepolitisk styre i Arbeiderpartiet 12.09.99 om NOU 1999: 25 Samboerne og samfunnet: Kvinnebevegelsen krever blant annet likebehandling for homofile samboere.
I 1998 var det anslagsvis 250.000 samboerpar i Norge, mot 850.000 ektepar. Selv om ekteskap er den mest utbredte samlivsformen, er samboere en vanlig samlivsform og det er viktig at problemstillinger samboerskap reiser i forbindelse med rettigheter og plikter blir utredet.
Den offentlige utredningen om samboere og samfunnet ble behandlet i styremøte 21. september 1999 og styret har følgende kommentarer:
Likebehandling av heterofile og homofile
Utvalget har begrenset utredningen til å gjelde heterofile samboere og skriver at: Flere av utvalgets forslag om å likestille samboere med ektepar er begrunnet ut fra hensynet til felles barn. Også de opplysningen og data som er innhentet - om pardannelse, brudd, barn, holdninger, økonomi, etc. gjelder bare par av motsatt kjønn, og de vil ikke uten videre gjelde for par av samme kjønn (NOU199:25).
Kvinnepolitisk styre reagerer sterkt på at utvalget har begrenset utredningen til kun å omfatte heterofile samboere. Vi er svært opptatt av likebehandling av heterofile og homofile i lovverk og forskrifter og mener at utvalget burde ha likestilt homofile og heterofile samboerskap. Dette er i tråd med tankene bak partnerskapslovgivningen.
Definisjon på samboerskap
Kvinnepolitisk styre har som utgangspunkt at det skal være likebehandling mellom samboere og ektepar. Utvalget skriver at man har to kriterier i forhold til en slik likebehandling:
- Samboerskap der det er felles barn regnes som stabile og ekteskapslignende.
- Samboerskap som har vært en viss tid, som hovedregel i to år, regnes som stabile og ekteskapslignende.
I forskjellige lover og forskrifter, er det som utredningen påpeker, stilt ulike krav til hva som skal regnes som samboere. Blant annet er det tilstrekkelig at samboerskapet har vart i ett år for at rettigheter eller ytelser fra det offentlige skal falle bort eller bli redusert.
Kvinnepolitisk styre mener det er svært viktig at det i lover og forskrifter er samme krav til lengde på boforholdet. Dermed må enten de offentlige ytelsene opprettholdes til samboerskapet har vart to år, eller så må definisjonen på samboerskap endres til å gjelde samboerskap som har vart i ett år. Dette er et eksempel på hvor lovverket ikke har samme definisjon av samboerskap.
Lover og forskrifter må harmoniseres i forhold til definisjoner på samboerskap.
Registrering av samboerskap
Kvinnepolitisk styre ønsker et frivillig sentralt register hvor samboere kan registrere seg dersom de ønsker det.
I dag må samboere som ønsker å inngå ekteskap/partnerskapslignende forpliktelser f.eks i forbindelse med barn og arv, individuelt inngå avtalerettslige kontrakter. Dette kan være svært kostnads- og tidkrevende og kan være til hinder for at samboere sikrer seg rettslig.
Vi ønsker et frivillig register som gjør at man standardiserer plikter og rettigheter for samboere. På denne måten sikres samboerne rettslig, samtidig som de fortsatt kan avtale individuelle løsninger dersom det er ønskelig. Ved å oppføre seg i et slikt register kan man for eksempel få felles foreldreansvar for eventuelle barn i samboerforholdet, og tilkjennes andre rettigheter og plikter på lik linje med ekteskap/partnerskap. Ved frivillig registrering faller kravet til felles botid bort. Hovedargumentet for et slikt register er at samboere på en ukomplisert og rimelig måte kan sikre seg rettslig. Bakgrunnen for at vi ønsker at registeret skal være frivillig, er at samboere kan ha ulike grunner til å ikke ønske å registrere seg eller få plikter og rettigheter - en grunn for å ikke registrere seg, kan for eksempel være de arverettslige reglene.
Et frivillig register vil gi samboere fleksibilitet i forhold til rettigheter og plikter.
Oppsummert har vi tre kommentarer til utredningen:
- Vi ønsker en likebehandling mellom heterofile og homofile samboere.
- Vi vil ha en harmonisering av regler for samboere i forhold til definisjonen når det gjelder krav til felles botid.
- Vi ønsker et frivillig register for samboere der registrering gir rettsvirkninger tilsvarende de som gjelder for ekteskap og partnerskap.
