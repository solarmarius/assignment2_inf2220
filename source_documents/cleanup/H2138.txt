
Mandag 6. desember 1993
Stortingsrepresentant May-Helen Molvær Grimstad (KrF):
-VI VIL VÆRE FAMILIEPARTIET - OGSÅ I FAMILIEÅRET
-At FN har utpekt 1994 til å være Det internasjonale Familieåret, er en særlig utfordring til det partiet i Norge som ønsker å være Familiepartiet framfor noe, nemlig Kristelig Folkeparti. Jeg håper 1994 blir året da viktige familiepolitiske reformer som kontantstøtten og lik behandling av gifte og samboende pensjonister får sitt gjennombrudd. Det sa stortingsrepresentant May-Helen Molvær Grimstad på et møte i Askim KrF mandag.
-Barne- og Familiedepartementet har sagt at de håper familien skal være tema i den offentlige debatten over hele landet i 1994. Den debatten gleder Kristelig Folkeparti seg til! KrF ønsker å fremme en politikk der barn og ungdom føler at de er verdifulle, ikke slik "ting" er verdifulle, men fordi de representerer en ressurs og et potensiale. Men også de eldre skal vite at de hører med i helheten, og er en viktig ressurs, de også. Den ideelle familiepolitikk er den som ivaretar både enkeltmenneskets og familiens beste fra barnet i mors liv og fram til en naturlig og verdig avslutning på livet, sa May-Helen Molvær Grimstad i Askim mandag.
KrF-representanten minnet om at det er gjort beregninger som viser at så mange som hvert tredje barn vil oppleve at mor og far flytter fra hverandre.
-For noen tiår siden var det fremdeles noen som trodde at barna kom med storken. Idag er realiteten for mange barn at de fraktes med fly eller andre kollektive transportmidler mellom mors og fars bosted i en mangeårig pendlertilværelse. At familiene holder sammen er også en politisk sak der det er viktig at Stortinget gjør vedtak som gjør det lettere for familiene, og for ekteparene, å få mulighet til å ha mer tid sammen, sa den 25 år gamle KrF-representanten og småbarnsmoren på møtet i Askim mandag kveld.
