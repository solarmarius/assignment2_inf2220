
Fredag 23. januar 1998
Partileder Valgerd Svarstad Haugland på KrF-konferanse:
NYE VELGERE MÅ FÅ ET EIEFORHOLD TIL PARTIET
-Det er vår felles utfordring at de mange nye velgerne som sist høst stemte KrF for første gang, må få et eiendomsforhold til partiet. Nye medlemmer som kanskje ikke tenker helt "KrF-tradisjonelt" må bli møtt med en åpen holdning, og ikke mistro. Det sa partileder Valgerd Svarstad Haugland da hun talte til Kristelig Folkepartis lokalpolitikerkonferanse i Bergen fredag. Mer enn 500 riks-, fylkes- og kommunepolitikere er samlet fram til søndag.
-Vi har de siste årene arbeidet målbevisst for å profilere KrF som et alternativ for flere. Vi har lagt vekt på å bryte ned de fordommene folk måtte ha hatt i forhold til partiet, men uten at vi har tonet ned det som er KrFs kjennetegn, eller de politiske kjernesakene våre. Jeg vil minne oss alle om at vi vant nye velgere uten å rokke ved bekjennelsesplikt, abortsyn eller synet på partnerskapsloven. Om det var på tross av eller på grunn, er det sikkert ulike meninger om, sa Valgerd Svarstad Haugland i talen sin til lokalpolitiker-konferansen.
-Vi møtte vel alle gjennom valgkampen politiske Nikodemus-er som forsiktig hvisket at "i år skal jeg stemme KrF for første gang". Resultatet viste at det er mulig å nå fram til nye velgergrupper, og vårt felles mål er at valgresultatet i 1999 skal bekrefte dette. Derfor må vi allerede nå starte arbeidet med å finne aktuelle navn til spennende KrF-liste neste år, lister som viser bredden i partiet, med den riktige kombinasjonen av nye og spennende navn, og navn som betyr politisk erfaring, sa Valgerd Svarstad Haugland til de mer enn 500 KrF-politikerne som er samlet i Bergen.
