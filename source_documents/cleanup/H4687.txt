
3. juli 2000
Thorbjørn Jagland
J@glandbrev
I dette J@glandbrevet fra mandag 3. juli 2000 skriver partileder Thorbjørn Jagland om EUs patentdirektiv.
I forrige uke ble det kjent at forskerne nå har kartlagt 97 prosent av genomet, det menneskelige arvestoffet. Kartleggingen av genene vil revolusjonere helsevesenet de neste ti årene når det gjelder å oppdage, forebygge og kurere sykdommer - og vil trolig føre til at den allerede raskt voksende bioteknologiske industrien vil eksplodere i omfang.
Dette er bakgrunnen for at sentralstyret og regjeringen nå vurderer EUs patentdirektiv. Norge kan ikke stille seg utenfor den nye teknologiske revolusjonen. Derfor må vi satse aktivt på utviklingen av bioteknologien. Ved å innlemme patentdirektivet i EØS-avtalen vil en oppnå like konkurransemuligheter innen EØS-området. Norsk næringsliv har gitt uttrykk for at de trenger de samme rammebetingelser som utenlandske konkurrenter. Det er derfor viktig at Norge er med på internasjonale reguleringer av bioteknologi.
Samtidig ønsker vi ikke å bryte våre folkerettslige forpliktelser etter Biodiversitetskonvensjonen. Derfor har sentralstyret og regjeringen gått inn for å opprettholde Norges intervensjon til fordel for Nederland i søksmålet for EF-domstolen om direktivets gyldighet.
Bakgrunn
Råds- og parlamentsdirektivet om patent på bioteknologiske oppfinnelser ble vedtatt i EU 6. juli 1998 etter over ti års debatt. Det var spesielt i Europaparlamentet at motstanden mot direktivet var stor. Av 67 endringsforslag fra parlamentet ble 66 tatt med i det endelige direktivet. Bare Nederland stemte mot det endelige forslaget til direktiv, mens Belgia og Italia avstod fra å stemme. Alle de nordiske landene stemte for direktivet, som skal være gjennomført i medlemsstatene i EU innen 30.juli i år.
Formålet med direktivet er å stimulere til bioteknologisk forskning og produktutvikling. Direktivet regulerer i hvilken utstrekning det skal kunne gis patentbeskyttelse for bioteknologiske oppfinnelser.
Utgangspunktet er at det skal være samme adgang til å få patentbeskyttelse på oppfinnelser knyttet til biologisk materiale som på annet materiale. Planter, dyr og fremgangsmåter for fremstilling av planter og dyr skal kunne patenteres. Men adgangen til å ta patent gjelder imidlertid ikke uten unntak. Plantesorter og dyreraser skal ikke kunne patentbeskyttes. Det samme gjelder vesentlig biologiske fremgangsmåter for fremstilling av planter og dyr. Direktivet forbyr også blant annet patentering av mennesker, fremgangsmåter til kloning av mennesker og fremgangsmåter som det vil stride mot sedelighet eller offentlig orden å anvende. Heller ikke kjønnsceller eller fostre kan patenteres.
De alminnelige vilkårene for å få patentbeskyttelse må være oppfylt etter direktivet. Dette innebærer at oppfinnelsen må være ny, ha oppfinnelseshøyde (må skille seg vesentlig fra den allment tilgjengelige kunnskapen) og må kunne utnyttes industrielt. Rene oppdagelser kan ikke få patentbeskyttelse. Det er altså ikke nok å oppdage et gen for å få patentbeskyttelse av genet, men bearbeidet eller isolert genmateriale kan patenteres dersom de andre patenteringsvilkårene er oppfylt.
Patentrettigheter gir kun en enerett til å hindre andre i å benytte oppfinnelsen. Andre sider ved den bioteknologiske oppfinnelsen reguleres av andre regelsett. Dette gjelder både etter den norske patentloven og etter direktivet. I Norge reguleres dette blant annet i lov om medisinsk bruk av bioteknologi og lov om genteknologi.
Nederlands holdning
Nederland gikk oktober 1998 til ugyldighetssøksmål for EF-domstolen. Nederland har anført at direktivet er vedtatt under feil bestemmelse i EF-traktaten fordi direktivet ikke utgjør en harmonisering, men en nyskapning.
Avgjørelsen i EF-domstolen kan derfor gi holdepunkter for om direktivet må omfattes av EØS-avtalen. Norge og Italia har inngitt innlegg til støtte for Nederlands søksmål. Frankrike og Kommisjonen har på sin side inngitt innlegg til støtte for Europaparlamentet og Rådet.
I det norske innlegget for EF-domstolen pekes det blant annet på direktivets problematiske forhold til Biodiversitetskonvensjonen. Patentdirektivet inneholder ikke bestemmelser om deling av fordelen ved bruk av genressurser eller annet som kan lette gjennomføringen av Biodiversitetskonvensjonen. Det er ingen direkte motstrid mellom forpliktelsene i Biodiversitetskonvensjonen og Patentdirektivet, men direktivet kan motvirke målsettingene i konvensjonen. Det er ikke ventet at dommen i saken vil foreligge før tidligst i 1. Kvartal 2001.
Det var regjeringen Bondevik som fremmet den norske intervensjonen til fordel for Nederland i søksmålet for EF-domstolen om direktivets gyldighet. Regjeringen har besluttet å opprettholde intervensjonen. Vi mener det er i Norges interesse å delta aktivt på innsiden av EU-systemet i utformingen av EU-retten. Gjennom å opprettholde intervensjonen ønsker vi å peke på forhold ved Biodiversitetskonvensjonen domstolen bør være oppmerksomme på ved avgjørelsen av gyldighetsspørsmålet. Vi håper på denne måten å kunne påvirke EF-domstolens vurderinger.
Bioteknologi - et satsningsområde
Som regjeringen sa i sin tiltredelseserklæring vil vi satse aktivt på utviklingen av bioteknologi. For å sikre norsk næringsliv de samme rammebetingelsene som utenlandske konkurrenter er det viktig at Norge er med på internasjonale reguleringer av bioteknologi.
Patentbeskyttelsen kan gi et økonomisk incitament til utvikling og nyskapning innen bioteknologisk industri også i Norge. Dette kan gi mulighet for en ny vekstnæring med nye arbeidsplasser og økonomisk gevinst som resultat. Dersom patentdirektivet gjennomføres i Norge vil norsk bioteknologisk industri få tilsvarende konkurransevilkår med hensyn til patentbeskyttelse på sitt hjemmemarked som bioteknologisk industri i andre EØS-stater har i sine hjemmemarkeder.
Det gis i Norge i dag patent på oppfinnelser som består i eller gjør bruk av gener. Det er heller ikke endelig avklart etter norsk rett, i hvilke utstrekning det er mulig å få patent på oppfinnelser som består av planter eller dyr, som ikke utgjør en plantesort eller dyrerase.
Biodiversitetskonvensjonen
Regjeringen tar innvendingene som er reist i norsk og internasjonal debatt om patentdirektivet på alvor. Dette gjelder særlig forholdet til Biodiversitetskonvensjonen. Norge har vært, og tar fortsatt sikte på å være, en aktiv pådriver i arbeidet med gjennomføringen av Biodiversitetskonvensjonen internasjonalt. Under det 5. partsmøtet i Biodiversitetskonvensjonen i Nairobi 15.-26. mai la Norge frem et forslag om at man under Biodiversitetskonvensjonen skal utrede muligheten for å kreve informasjon om hvor genmaterialet kommer fra før det innvilges patent på bioteknologiske oppfinnelser. Forslaget ble vedtatt med støtte fra blant annet EU.
Regjeringen er også opptatt av bioteknologiske oppfinnelser i et utviklingsperspektiv. Den rent økonomiske betydningen for u-landene av å gjennomføre patentdirektivet i Norge er isolert sett være liten, fordi patentrettighetene kun gjelder nasjonalt. Patentdirektivet innbyr heller ikke til en så vidtgående utstedelse av patenter på bioteknologiske oppfinnelser som har vært tilfellet i blant annet USA.
Det er viktig at utviklingslandene kan dra nytte av de positive mulighetene som ligger i den nye teknologiske revolusjonen. I hvilken grad en bioteknologisk oppfinnelse har krav på patentbeskyttelse internt i u-landene avhenger imidlertid ikke av patentdirektivet. I utgangspunktet reguleres dette av lovgivning i den enkelte nasjonal stat. I tillegg er dette avhengig av minstekravene i internasjonale forpliktelser på området den enkelte stat er bundet av. TRIPS-avtalen i WTO er den viktigste internasjonale avtalen på dette feltet. Avtalen åpner for flere unntak bl.a. i forhold til patent på planter og dyr enn det patentdirektivet gjør.
Regjeringen tar sikte på, som en del av bistandspolitikken å stille kapital til rådighet for å bidra til teknologioverføring og kompetanseutbygging slik at utviklingsland i større grad kan få mulighet til å sikre seg utbytte ved bruk av genressursene.
Regjeringen er selvsagt også oppmerksom på de mange utfordringene av etisk art som den nye teknologiske revolusjonen reiser.
Uavklart om EØS-avtalen
Patentdirektivet berører både områder som faller innenfor og utenfor EØS-avtalens virkeområde. Det er ennå ikke endelig avklart om direktivet må omfattes av EØS-avtalen. Avgjørelsen i Nederlands sak for EF-domstolen kan, som sagt, gi ytterligere holdepunkter. Men det som imidlertid er klart er at direktivet vil kunne innlemmes i EØS-avtalen dersom både EU-siden og EFTA/EØS-landene ønsker dette.
EU-landenes frist for å gjennomføre direktivet i nasjonal rett er 30.juli 2000. Nederland, og trolig også Frankrike, kommer ikke til å gjennomføre direktivet i nasjonal rett innen gjennomføringsfristen i EU.
Spørsmålet om innlemmelse av direktivet i EØS-avtalen er ennå ikke reist på EØS-komiteens dagsorden. Derfor har heller ingen tidsfrist begynt å løpe. Nederlands og Frankrikes manglende gjennomføring av direktivet, gjør det lite sannsynlig at direktivet med det første vil bli satt på EØS-komiteens dagsorden.
Regjeringen vil arbeide for at endelig beslutning i EØS-komiteen venter til utfallet av Nederlands søksmål for EF-domstolen er klart. Skulle Nederlands sak føre fram, vil direktivet bli kjent ugyldig, og det vil selvsagt ikke lenger være aktuelt å innlemme det i EØS-avtalen. Skulle derimot EF-domstolen komme til at direktivet er gyldig, må en gjøre regning med at EU vil kreve det innlemmet i EØS-avtalen.
Ved en eventuelt innlemmelse av direktivet i EØS-avtalen vil regjeringen forutsette at ved en eventuell motstrid mellom direktivet og slike avtaler skal sistnevnte få forrang.
Regjeringen vil også fram til en eventuell behandling i EØS-komiteen arbeide med mulige tiltak som kan imøtekomme hovedinnvendingene som er reist i norsk og internasjonal debatt om patentdirektivet. Loven om medisinsk bruk av bioteknologi og genteknologiloven vil gjennomgås. Det opprettes en hurtigarbeidene embedsverksgruppe under ledelse av Justisdepartementet som vil se nærmere på disse spørsmålene - særlig tiltak som kan ivareta målsettingene i Biodiversitetskonvensjonen. Den vil også vurdere andre internasjonale aspekter og ta i betraktning Norges tradisjonelle rolle som brobygger mellom OECD-landene og utviklingslandene på dette feltet.
