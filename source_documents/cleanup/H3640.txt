
22.03.00
Kristin Halvorsen, leder i SV:
Sosialistisk Venstrepartis Pressetjeneste
- Løsningene finnes på venstresida, Jens
Statsminister Jens Stoltenberg har lagt fram Regjeringens erklæring. SVs leder, Kristin Halvorsen, utfordrer Stoltenberg på fire områder:
Sats på skole
- SV forventer at Regjeringen legger fram en plan for opprustning av skolen, med en startbevilgning på minst en milliard kroner, i forbindelse med revidert nasjonalbudsjett. Stoltenberg gir inntrykk av å være opptatt av skole og kompetanse, og SV forventet at Regjeringen skulle satse skikkelig på disse områdene allerede i erklæringen. En slik satsing kom ikke, og i "mulighetenes land" kreves det en helt ny innsats for skole og utdanning.
Fornyelse av offentlig sektor  dropp privatisering
- SV utfordrer regjeringa til å droppe alle tanker om privatisering i offentlig sektor. Offentlig sektor trenger styrking og fornyelse. Privatisering er ikke moderne. Tvert imot har Norge bygd opp en velferdsstat fordi private løsninger både var utilstrekkelige og urettferdige. Fornyelse av offentlig sektor krever flere ressurser til kommuner og fylker. I dag strammes det inn på grunn av store underskudd og tjenestene blir dårligere. Makt og myndighet bør desentraliseres og beslutningene tas nærmere både brukere og ansatte. SV ønsker mer mangfold i skolen og i omsorg og utfordrer regjeringa til å både styrke offentlige budsjetter og å gi større mulighet til å utforme tjenestene lokalt. Dette må gjøres samtidig som at lønnsoppgjøret i offentlig sektor sikrer kvalifisert og motivert arbeidskraft.
Skift miljøallianse
- Erklæringen viser at Høyre og Fremskrittspartiet fortsatt er Arbeiderpartiets alliansepartnere i miljøpolitikken. Stoltenberg må skifte alliansepartnere for å satse på miljø. At Regjeringen åpner for å godta direktivet om patent på liv, at gasskraftverk er en viktig sak og at kollektivtrafikk ikke nevnes er illevarslende for miljøet og framtida.
Aktiv statlig styring
- Regjeringen varsler privatisering og børsnotering av Telenor. Det har de vært imot i opposisjon. SV er overrasket over at Regjeringen ikke benytter sjansen til å utfordre Senterpartiet i denne saken. Her hadde det vært en mulighet til å få dem til å gå fra avtalen med Høyre og Fremskrittspartiet om privatisering av Telenor - i stedet for følges Sentrumspartienes høyredreining opp. SV utfordrer også Arbeiderpartiet og Senterpartiet til ikke å privatisere Statoil. Stoltenberg inviterer til brede løsninger på dette feltet. Ap, Sp og SV kan sikre fortsatt sterk statlig styring av oljesektoren.
