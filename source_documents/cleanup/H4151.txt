
fredag 28. juni 1996 16:20:13
- Over 100 initiativ for mer åpenhet i kommune - Norge
Foreløpig resultat av Venstres åpenhetsaksjon: - lagt fram på pressekonf 29.juni-96
Mer åpenhet i budsjettprosessen og kamp mot lukkede møter i kommunenes forskjellige organer er gjengangere i rapportene fra Venstres fylkeslag i forbindelse med Venstres åpenhetsaksjon.
I et hundretalls kommuner og fylkeskommuner har Venstrerepresentanter gått i spissen for at offentlighets- og kommunelovens intensjoner om bruk av meroffentlighetsprinsippet skal brukes fullt ut.
De viktigste initiativene er
1. Forslag om åpen budsjettbehandling
I minst 30 kommuner og to fylkeskommuner er en mer åpen budsjettprosess vedtatt etter initiativ fra Venstrerepresentanter.
Venstre går inn for meroffentlighetsprinsippet. Budsjettprosessen skal være åpen fra rammene blir lagt tidlig på året til budsjettet vedtas i desember. Kommunelovens minimumskrav er at formannskapets budsjettinnstilling skal offentliggjøres minst 8 dager før det skal behandles i kommunestyret. Venstre mener at dette er for kort tid for "menige" kommunestyrerepresentanter og befolkningen forøvrig til å sette seg inn i budsjettet.
2. Kamp for åpne møter
Mange Venstre representanter har tatt initiativ for å åpne møter som de enkelte organer i kommunen selv lukker. Praksisen med lukkede møter bryter med den nye kommuneloven. I utgangspunktet er alle møter i kommunale organ offentlige. Hvis møter skal unntas offent-lighet må kommunestyret vedta dette. Formannskapet eller et hovedutvalg kan altså ikke selv vedta å lukke et møte. Vedtak om lukking må skje i kommunestyret og begrunnes ut fra paragraf 31 i kommuneloven.
3. Kamp mot «ikke-møter og «ikke-saker»
Venstrerepresentanter i flere kommuner har tatt initiativ for å formalisere kommunale «ikke-møter». Dette er klassiske «snakke sammen» møter. I noen kommuner er det en kultur for å ta opp saker etter at kommunestyremøtet formelt er over og at politikere har møter på forhånd for «å snakke sammen». Kommunaldepartementet har slått fast at ett hvert "møte" der politikerne møtes for å diskutere saker, er et møte og at lovens saksbehandlingsregler gjelder. Det betyr at det skal foreligge en innkalling, et sakskart og det skal føres protokoll.Alle saker som tas opp i kommunestyret eller andre folkevalgte organer skal formelt settes opp på sakskart og protokolføres.
4. Bedre muligheter for kommunikasjon og informasjon i kommunen
Dårlig tilgang på sakspapirer for vararepresentanter, sen møteannonsering og lite informasjon ut til folk, er et fjerde felt Venstres representanter har grepet fatt i. mange kreative forslag er lagt inn til votering i kommunestyresalen, med det mål å øke folks interesse for og muligheter til deltakelse i lokalpolitikken.
Eksempler på forslag som er fremmet og vedtatt
-Kommunen på Internett
Kommunen legger ut sakspapirer på Internett for å øke tilgjengeligheten for folk flest.
I Bergen, Trondheim og Oslo har en fått gjennomslag for dette.
-Kommunal årsmelding
Kommunens årsmelding i kortversjon sendes til alle husstander. Vedtatt i blant annet Orkdal.
-Postjournaler til folkevalgte og media
Media og partienes gruppeledere skal få tilsendt kopi av journalen en gang i uka. Vedtatt i blant annet Sigdal.
-Spørretime
Spørretime for folkevalgte og publikum foran hvert kommunestyremøte. Vedtatt i blant annet Ørland og Nord-Trøndelag fylkeskommune.
-Rådgivende folkeavstemning
Rådgivende folkeavstemning er innført som prinsipp i flere kommuner etter Venstre-initiativ. Blant annet i Sigdal og Ringerike.
-Krav om innsynsrett
Ethvert medlem av kommunestyre og fylkesting skal ha full innsynsrett. Normalreglementet for innsyn krever i dag at minst 3 representanter krever innsyn.
Venstres hovedorganisasjons innsats:
Skolering av folkevalgte gjennom "Håndbok for Venstres folkevalgte"
- ei bok fylt med eksempler på hvordan skape mer demokrati og åpenhet i kommune- Norge.
Venstre har bare en representant i mange kommuner. Flertallet av initiativene er fremmet av Venstres ene representant eller Venstrerepresentanter alene. Oppsummeringen så langt viser at det finnes «åpenhetsinker» i alle partier. Ofte er det en sammenheng mellom posisjon og vilje til åpenhet. Oppsummeringen viser imidlertid at Venstres 15 ordførere praktiserer stor grad av åpenhet i sine kommuner. Flere av ordførerne har selv gått i bresjen for å åpne opp kommunen. Et eksempel på dette er Røst ordfører Arnfinn Ellingsen
Resultatene fra aksjonen så langt viser at en del politikerne og en del administrasjon i Kommune-Norge bruker mye tid for å omgå bestemmelsene i loven. ( Mange steder virker det som om en har skapt en kultur hvor det blir viktigere å holde media og befolkningen unna innsyn, enn å drive aktiv informasjon og aktivt samspill med innbyggerne.)
Oslo 27.06.96
del II i Venstres åpenhetsaksjon:
Behov for endringer og presiseringer i lovverket
Stortinget får både kommuneloven og offentlighetsloven til behandling i løpet av høsten. Venstres erfaringer med lovverket gjennom åpenhetsaksjonen viser at det er behov for lovendringer og presiseringer i lovverket.
Endringer i budsjett og økonomiplanbehandling.
Prinsippet om meroffentlighet kan følges fullt ut etter gjeldende lovtekst, men det forutsetter et aktivt flertallsvedtak i kommunestyret. Istedet burde lovteksten være utformet slik at det all form for budsjettbehandling i komiteer og utvalg skal gå for åpne dører.
Minstekravet til offentlighet i budsjett og økonomiplanarbeidet er for kort ( 8 og 14 dager).
Lukking av møter
Vedtak om å lukke møter må vedtas av kommunestyret, ha hjemmel i lov og skal begrunnes. Bestemmelsene for hvilke møter som kan lukkes er uklare og tolkes i en del sammenhenger for vidt. Her kan loven presiseres ved f.eks å si at lukking av kommunale møter bare kan skje på grunnlag av
- 1.Vern av opplysninger som etter forvaltningslovens §13 er underlagt lovbestemt taushet.
-2. Tungtveiende offentlige interesser. Hovedregelen i lovverket er ellers at alle møter skal være åpne.
Aktiv informasjon
Kommunelovens §4 slår fast at kommunene har plikt til å drive aktiv informasjon om sin virksomhet. Paragrafen er i dag lite forpliktende. Venstre har tidligere lagt inn et Dok 8 for å presisere denne lovparagrafene. Målet er å bedre sikre innbyggernes muligheter til informasjon og deltakelse.
Journalføring og dokumentinnsyn
Mest mulig åpenhet og innsyn må praktiseres. I dag er det ingen plikt om journalføring i det offentlige. En slik plikt bør innføres. Utredningsinstruksen til regjeringen bør endres slik at utkast som forelegges underliggende virksomheter/etater og svarbrev fra disse følger offentlighetslovens intensjoner. Tendensen med at dokument unntas offentlighet, bør endres. Det kan tas inn en bestemmelse i loven som sier at selv om dokument kan unntas, så skal allmennheten ha tilgang til faktiske opplysninger i deler av dokumentet eller et sammendrag.
Oslo 29.06.96
