
Kristiansand 11. mars 2005
Sps landsmøte
Pressemelding fra Sps leder Åslaug Haga
Sps hovedoppgave er å bidra til livskraft i hele landet. Vi har store valgmuligheter i dette rike landet. Valgene vi gjør er verdivalg. Vi kan velge privat rikdom eller felleskap. - Vi vil ikke akseptere økte forskjeller, verken sosialt eller geografisk. - Alle skal sikres en god skole og en verdig eldreomsorg uavhengig av lommebok og adresse, sier Åslaug Haga.
- Folk skal sikres likeverdig tilgang på ressurser og tjenester. Derfor presenterer Sp nå rapporten "Det store distriktsløftet". Her garanteres like vilkår i hele landet gjennom en servicegaranti for basistjenester, en nærhetsgaranti for akuttberedskap og fødetilbud og en trygghetsgaranti for å sikre at politiet er i nærheten når det trengs. - Vi vil også flytte ut 6000 statlige arbeidsplasser fra Oslo, sier Åslaug Haga.
Overflodssamfunnet skaper nye utfordringer og behov for en ny velferdspolitikk for framtida. Framtidas velferd krever forebygging i stedet for reparasjon. Kun gjennom konsekvent jobbing med forebygging kan vi få bukt med veksten i psykiske lidelser, livsstilssykdommer, ungdomskriminalitet og utstøting fra arbeidslivet. - Det blir et av de mest spennende prosjektene framover, sier Haga.
Utsulting av kommunene og nyliberal fundamentalisme ribber folkestyret. Men de pengesterke har ikke problemer med å bli hørt. For et parti som ikke er på fiffens lag, men på Jørgen Hattemakers parti, er det viktig å ha ambisiøse mål for demokratiet. - Det trengs en fløyelsrevolusjon i Norge - en demokratirevolusjon. - Et viktig prosjekt for oss i ei ny regjering blir å ta tilbake kontrollen over sentrale samfunnsfunksjoner og å gjenreise det lokale folkestyret, sier Åslaug Haga. Signalet til Arbeiderpartiet er klart: Det blir ingen rød-grønn regjering uten at vi tar tilbake den folkevalgte styringa over sjukehusene.
- Det er historisk at et parti setter frivillighet øverst på den politiske dagsordenen. Frivillighet er limet i de fleste lokalsamfunn, og uten frivillighet blir det ikke mye igjen av kulturlivet, av idrettsarbeid og helse- og solidaritetsarbeid. Kontant satsing på frivillighet gir en avkastning aksjespekulanter bare kan drømme om, sier Åslaug Haga, og lover at Sp vil gi frivilligheten et kraftig løft.
Åslaug Haga ønsker at internasjonalt lederskap i utviklingen av alternativ energi skal bli et av de store prosjektene for ei ny grønn regjering Norge. - Vi skal ikke bli kjent som landet som gå verden den siste olje, men som det landet som ga verden ny energi!
Vårt overordna mål for valget til høsten er et større og sterkere Senterparti for en ny politisk kurs, sier Åslaug Haga. Valget kan lede fram til et historisk regjeringsskifte der vi er med på å stake ut en politisk kurs for optimisme i hele landet. - Vi har mye å kjempe for, og vi er klare for en spennende og krevende valgkamp, sier Åslaug Haga.
- - - - - - - - - - -
Sjekkes mot framføring
Partileder Åslaug Hagas tale til landsmøtet i Kristiansand 11. mars 2005
Kjære landsmøte
Med hjerte for hele landet, skal vi grønnkle bygd og by. Er dere klare?
La meg ta dere med til Vestlandet. Når du ser i retning sola sender den gnister ut over fjorden. Med sola i ryggen ser du opp mot en knallhvit bre som er hyllet inn i azurblå himmel, knallgønne lier og de mest fantastiske grå-blå nyanser i fjellet. Hans som er 11 år løper foran meg oppover den steinete vestlandsstien. Plutselig stopper han opp, snur seg, venter til jeg kommer nærmere og sier:
- Du Mamma, tenk om verden hadde vært perfekt!
- Ja?
- Da hadde vi ikke trengt politikere.Da hadde ikke du trengt å være politiker!
Hans er 11 år og har skjønt det. Han setter ord på det: Politikk handler rett og slett om å gjøre verden bedre. Om å ha drømmen om at verden kan bli perfekt.
"Utan draumer er vi ingenting; av voner og draum er live vevd", sa Olav Duun.
Politikk uten drømmer og visjoner blir byråkrati og administrasjon.
Og om noen skulle være i tvil: verden blir mer perfekt med mer Senterpartipolitikk!
I Senterpartiet drømmer vi om et Norge med livskraft og framtidstro i tusenvis av nærmiljøer der det er plass til alle og alle trengs. Der Hans blir sett og savnet når han ikke er der.
Vi drømmer om den perfekte verden der lærerne har tid til å utfordre de flinke og få med de svake, der det er omsorg i omsorgboliger, hvor bussen går og toget stopper der folk bor.
En verden der folk med kunnskap og ideer kan ta ut skaperkraften og skape arbeidsplasser. Der folkekulturen og frivilligheten blomstrer.
Vi drømmer om et Norge som respekterer naturen og som tar på alvor at vi kan gjøre noe med verdens fattigdom.
En utopisk verden? Nei, langt ifra. Men vi må få sparket markedsfundamentalistene ut av regjeringskontorene.
Landet ris av en nyliberal fundamentalisme hvor moderningseringsministeren er opphøyd til yppersteprest. Det regjeres med konkurranseloven i hånd som politisk bibel og Finansavisen som hellig skrift. Man skulle ikke tro det fantes andre drømmer i regjeringskvartalet enn å hindre konkurranseskadelig adferd og sikre anbudsordningen for offentlige anskaffelser. Gode dere - dette er ikke noe å gå til sengs med!
Markedet kan brukes til mye. Markedet skal brukes til mye. Sosialiststempelet til Bondevik skal vi more oss over! Men markedet må temmes. Slik sett sier vel vi omtrent det samme som Kåre Willoch.
Uten politisk styring fører markedet til sentralisering, ensretting, økte forskjeller og rovdrift på miljøet. Altså det stikk motsatte av hva vi ønsker oss i Senterpartiet.
Vi synes det er viktigere å ha frihet til å kunne velge hvilket liv du skal leve enn å kunne velge mellom 30 dopapirtyper.
Tyst! Hører dere allerede suset fra regjeringskorridorene? Solberg, Sponheim og Høybråthen: "Svartmaling! Senterpartiet svartmaler!"
Ta det med ro. Senterpartiet har aldri sagt at landet går på dunken i morgen. Vi anerkjenner gladelig hva regjeringa har gjort som er bra, men vi mener de gjør noen fundamentalt gale valg.
De velger markedsretting som gir sentralisering
De velger skattelette til de rikeste og øker ulikhetene
De velger embetsmannsstat som skaper avmakt
De gjør valg. Gale valg. - Og de framstiller det som noe nøytralt, noe gudegitt. Det er som å høre vår venninne Flettfrid Andresen som alltid har beflittet seg på å være politisk nøytral og derfor alltid har stemt Høyre.
Vi skal bruke tida framover til å forklare folk at de kan gjøre andre valg. Vi er jo så utrolig heldige som har valg.
Vi kan velge privat rikdom eller fellesskap
Vi kan velge folkestyre eller embetsvelde
Vi kan velge å legge til rette så folk kan bo i Hasvik eller vi kan ta livsgrunnlaget fra dem
Vi kan velge å bygge Europas råeste infrastruktur eller å la fisken bli plukkfisk lenge før den kommer til Kontinentet.
Folk i Norge har valg.
Valgene vi gjør er verdivalg. Landet trenger en verdidebatt. Men den må handle om mer enn alkoholavgifter og seksualmoral. Den må handle om forvalteransvar, likeverd og toleranse, om frihet for de som ikke har feite lommebøker og konsekvensene av den forbrukerismen som den politiske elite dyrker.
Regjeringas lommebokpolitikk er ikke svar på dagens utfordringer. Det er gammeldags politikk. Den politiske utfordringen framover er ikke å gi oss flere ting. Vi lever i et overflodssamfunn. Utfordringen framover er å legge rammer så folk kan leve meningsfylte liv. Hjertene må fylles.
Senterpartiet har gode forutsetninger for å ta verdidebatten. For motvekta til markedsfundamentalismen ligger ikke på venstresida i politikken, men i sentrum. Det er ved å skape en utvikling basert på verdiene i sentrum i norsk politikk at enstretting, økende forskjeller og sentralisering kan stoppes. Det handler om:
- folkestyre og deltakelse
- utjevning og balansert blandingsøkonomi
- respekt og ydmykhet for vårt felles livsmiljø
- at mangfold har egenverdi og at folk skal ha frihet til å velge livsstil og bosted
Med dette utgangspunktet skal vi i Senterpartiet tydeliggjøre våre verdier og vår egen politikk. Ja, våre verdier er under press. Men vi har stått med ryggen rak i motvind før - vi gjør det igjen.
Norge trenger alternativer.
Folk vil ha alternativer.
Vi er alternativet.
(VELFERD)
Mye er meget bra i Norge.Vi har store rikdommer og enorme muligheter. Nettopp derfor kan vi ikke akseptere økte forskjeller.
Den kanskje største utfordringa i Norge er den stadig økende kløfta mellom privat rikdom og offentlig fattigdom.
· Nye PCer inntar landets barnerom langt raskere enn landets klasserom.
· Mens de høye herrer flytter inn i herskaps-hytter på Hafjell, flytter elevene inn i brakker.
· Mens vannet fylles i de private svømmebassengene, tappes det ut av de offentlige.
I Norge svømmer det over av penger.
Men tydeligvis ikke nok til å fylle vann i de offentlige bassengene.
Mange elever opplever at de er nesten halvferdig med grunnskolen før de har fått sin første svømmetime.
Det er uintelligent at vi ikke vedlikeholder offentlige bygninger - det er skammelig at kirker råtner på rot.
Folk fortviler over gamle foreldre som får 13 timer hjemmehjelp i halvåret. Når de spør om flere timer er svaret: nei, er du gal - det er det ikke penger til, men smil og vær glad for din sjuke mor kan velge akkurat hvem hun vil ha som hjemmehjelp i 13 timer i halvåret! Det er da du brutalt forstår hva som er det virkelige innholdet i Høyres "valgfrihet", og du reduserer jobben fra 80 til 50 prosent for å få hverdagen til å gå i hop.
Landsmøte,
Vi drømmer om å få lov til å sikre alle god skole og verdig eldreomsorg uavhengig av lommebok og adresse. Vi vil gjenreise den lokale velferden. Da er ikke svaret 23 milliarder i skattelette slik Høyre vil.
Dette er et eksempel på verdivalg. Det handler om vilje til å sette "vi" og ikke bare "meg" i sentrum og å ta konsekvensen av at vi alle faktisk er akkurat like mye verdt.
Vi har presentert vårt program for å gjenreise den lokale velferden og folkestyret. Det er knakende godt! 10 punkter som jeg ikke drar her, men som innebærer balanse mellom oppgaver og penger i kommunene, veto for kommunene slik at ikke Carl I Hagen og andre skal ha mulighet til å vedta flotte reformer som de ikke vil finansiere, folkevalgt styring over sjukehusene og et klart nei til tvangssammenslåing av kommuner. Kjente størrelser som vi vil kjempe for hvis vi kommer i regjering!
Apropos tvang: Det er fascinerende at det såkalte frihetspartiet Høyre vil tvinge kommuner til å slå seg sammen uansett hva folk måtte mene. Frihet er tydeligvis noe Høyre praktiserer så lenge folk gjør som Høyre vil!
Så kommer vi til det som er enda mer spennende. For i overflodssamfunnet må velferd handle om mer enn tradisjonelle tjenester. Vi må heve blikket. For hvordan står det til med oss i overflodssamfunnet? Jo, takk - vi har det bra. Men mange av oss er slitne. Vi sliter oss så menn ikke ut på fysisk arbeid. Det er ikke spade og spett som tar knekken på oss. Men vi er slitne inni oss.
Tiden er inne til å sette tid på dagsorden. Svært mange er opptatt av tid. Eller rettere sagt mangel på tid - tidsklemma. Den skruestikken som gjør at noen slenger med i en evig runddans og organiserer dagen minutt for minutt, mens andre er alt for mye aleine uten tilstrekkelig omsorg og opplever at sekunder blir til timer og dager til år. Det alle har til felles er at de savner hverandre, savner tid til menneskelig omsorg - savner å få omsorg, savner å gi omsorg.
Politikken skal legge rammer så folk kan leve meningsfylte liv. Da må tidspolitikk på dagsorden. Vi må bli bevisst på konsekvensene av politiske beslutninger for folks tid. Det handler om et levelig arbeidsliv, tidskontoordninger, klok bruk av eldre arbeidskraft og tilrettelegging for frivillig innsats.
Det er ingen tid å miste. Det er tid for å ta tid på alvor. Folk må få mulighet til å ta tiden tilbake.
Når livsstilsykdommene griper om seg fordi vi sitter for mye stille og spiser feil, så må vi ta tak i u-helsen. Da må vi redusere sukkerforbruket, sikre alle unger en times fysisk aktivitet om dagen og sjølsagt bør vi legge grunnlag for gode matvaner gjennom gratis frukt og grønt i skolen.
Eller med andre ord - vi må slutte å bare reparere samfunnet, vi må forebygge. Både for å skape lykkeligere mennesker, men også for å redusere veksten på alle reparasjonsbudsjettene som helse, sosial og justis. Utgiftene går til himmels fordi vi velger reperasjon framfor forelygging. Det er bare ved å jobbe systematisk og konsekvent med forebygging at vi kan vi få bukt med veksten i psykiske lidelser, ungdomskriminalitet og utstøting fra arbeidslivet. Det finnes ingen quick fix. Framtidas velferdsssamfunn må være et forebyggingssamfunn.
Det er i å utvikle den nye velferdspolitikken - den velferdspolitikken som går utover de tradisjonelle tjenestene og hvor vi tør å ta konsekvensene av at vi lever i overflodssamfunn som er et av framtidas mest spennende prosjekt.
Landsmøte, la oss ta utfordringen og bidra til å skape framtidas velferdspolitikk!
(KULTUR OG FRIVILLIGHET)
Når slitenhet og flyktighet tar overtaket, finnes det et botemiddel. Det heter kultur. Vi skal være Kulturpartiet med stor K.
Kultur gjør oss gladere og friskere. Kulturaktiviteter gir oss identitet og rotfeste. Vi lærer å leve oss inn i hverandres situasjon. Vi blir mer kreative. Eldre folk spiser bedre når de hører på musikk. Psykiatriske pasienter kan komme ut av klientrollen gjennom å utfolde seg kunstnerisk. Kulturaktiviteter gir oss møteplasser, utfordrer oss og bringer samfunnsdebatten framover.
I det hele tatt: kultur er botemiddel mot det meste! - og da er det bare en fornuftig ting å gjøre: kline til og satse! 1 pst av statsbudsjettet til kultur er et viktig skritt på veien.
Senterpartiet setter nå kultur - inkludert idrett - øverst på den politiske dagsorden. Et krafttak for den folkelige kulturen. For idrett, kor, korps, 4H, speideren, historielaget og alt det pulserende kulturlivet som rører seg i land og by.
Uten ildsjeler slukner Norge. Uten frivilligheten blir det ikke mye igjen av kulturlivet i verken by eller bygd. Frivilligheten er limet i de fleste lokalsamfunn.
Derfor vil vi gi en kontant støtte til frivilligheten!
Alle som ønsker det, skal kunne være fri, villig og het!
Det handler om steder å være, om idrettsanlegg, om lagskoordinatorer i kommunene, om styrking av frifond, økte voksenopplæringsmidler og utvikling av frivillighetssentralene.
Satsing på frivillighet er den desidert billigste måten vi kan investere i meningsfylte liv. Når du får igjen flere hundre prosent i verdi av den økonomiske innsatsen som legges inn, så burde jo sjøl Finansministeren skjønne at dette er klokt.
Jeg misunner den kulturministeren som skal få lov å sette vårt kultur, idrett og frivillighetsprogram ut i livet!
Når vi snakker om kultur, må jeg få si en ting til NRK: Hvis dere kjører en ny serie med mobbeopplæringsprosjektet Det svakeste ledd, så slutter jeg å betale lisensen.
Det var det godt å få sagt.
(DISTRIKTSPOLITIKK)
En av de virkelige kvalitetene med Norge har vært at folk har kunnet velge hvor de vil bo. Våre forgjengere har ønsket at hele landet skal leve. Det har vært klokt og vi har utnyttet de store naturressursene landet er velsignet med.
Regjeringa påstår at landet går så det suser. Det er ikke sant. I deler av landet går det så det suser. Nemlig de deler av landet som regjeringen sentraliserer til. Men hva med landet Kjell Magne glemte? Senterpartiet har et hjerte for hele landet - vår visjon er at hele landet skal gå så det suser.
Derfor presenterer vi en politikk for et alternativ til sentralisering og stordrift - et alternativ til kortsiktige pakker og kriseløsninger - et alternativ til en stat som blander seg opp i småting i folks hverdag, men som svikter på de mest grunnleggende behov.
Folk må ha arbeid. Det trengs en ny næringspolitikk. Det er ikke alltid de store grepene og pengene som trengs for å få fart på næringsutviklinga. Se til Myklebust kunst og håndverk. Der på kanten av Jølstravatnet var det en kunstner med en ide, en bonde med et vognskjul - litt midler fra Innovasjon Norge til forstudie og sjølsagt var det 24 lokale aksjeeiere fra samme sida av vannet. Og vips var det produkter - bla kirketekstiler som det er voldsom etterspørsel etter. Kompetansen til bedriften hadde de i lokalmiljøet. Ei dame hadde vært assisterende banksjef, en annen hadde ingeniørkompetanse innen data - det fantes folk med skredderutdanning og markedsføringskompetanse. Nå er det 7 arbeidsplasser i det mest fantastiske arbeidsmiljø du kan tenke deg - ved vannkanten med fjell i alle retninger, ei levende bygd - og fint vær er det sikkert hele året!
Vi skal ha hundrevis av Myklebuster i hele landet!
Ideene, kompetansen og pågangsmotet var der - slik det er rundt i hele landet. Men det manglet noen oppstartsmidler. Det flyter ikke av risikokapital verken i bygd eller by i Norge. Derfor må vi ruste opp Innovasjon Norge. Vi må avsette 200 millioner pr år til kommunale næringsfond og vi må etablere regionale fond med kapitalbase på 20 mrd. Privat og offentlig kapital må spille på lag.
Landbruk og fiskeri er ryggraden i mange småsamfunn. De siste ukene har vi fått demonstrert at både Høyre og Fremskrittspartiets står ved sine programformuleringer om bygge ned norsk landbruk. Den bonde som stemmer Høyre og FrP i år, kan ikke ha unngått å forstå at en stemme til de partiene er en stemme til å legge ned sin egen arbeidsplass! Senterpartiet skal fortsette å kjempe for et småskala landbruk. Vi er stolt av den norske bonden!
Vi er også stolt av den norske fiskeren. Noe av det mest alvorlige som skjer i Norge i dag er knyttet til fiskeriresursene. Evigvarende fiskekvoter er delt ut til et eksklusivt utvalg av fiskere. Godtfolk, dette er galskap! Tenk om vi i sin tid skulle ha overlatt oljekonsesjonene for evig og alltid til Shell og Exxon! Noe av det første vi skal gjøre når vi kommer i regjering er å hive oss over oppgaven med å skape en ny fiskeripolitikk.
Småsamfunn i distriktene spør ikke etter almisser og skal heller ikke få det, men det er på høy tid at vi garanterer like vilkår i hele landet.
Folk skal ikke akseptere at det tar to timer før politiet kommer fram etter knivstikking.
Folk skal ikke finne seg i at fødeavdelinger legges ned og at utryggheten øker.
Det er jo aldeles oppsiktvekkende at det vi hadde råd til da vi var et fattig land, har vi ikke råd til nå når vi er blitt rike.
Derfor må vi innføre en servicegarant i distriktene. Når det svikter, skal folk få erstatning. I første omgang skal vei, post, tele og elektrisitet omfattes. Folk skal ha visshet om at ungene ikke får et ras i hodet på vei til skolen.
Vi må innføre en nærhetsgaranti for akuttberedskap. Hvis du er gravid skal du vite at er det mer enn 2 timer til fødeavdelingen, har du krav på godt botilbud i nærhetene av fødeavdelingen i god tid før fødselen.
Og vi må innføre en trygghetsgaranti - 300 nye politi i distriktene skal sikre et politi som er der når vi trenger dem.
Dette er moderne politikk. Det er høyst umoderne at folk ikke skal ha likeverdige tilbud i et av verdens rikeste land.
Videre skal vi flytte 15 pst av de statlige arbeidplassene ut av Oslo. Dette utgjør i underkant av 6000. Mye? Nei. På 2 år - fra mars 2002 til mars 2004 ble det 4236 nye statlige arbeidsplasser i Oslo. Hvis disse i utgangspunktet hadde blitt lagt andre steder i landet, ville du allerede tatt 2/3 av jobben.
- og høyst moderne - i Storbritannia flytter de 20 000 arbeidsplasser ut av London. I Irland har de flytt 4000 ut fra Dublin og planlegger ytterligere 10300.
Vi skal bidra til livskraft i hele landet basert på likeverdig tilgang til ressurser og tjenester. Det fortjener folk i distriktene, det fortjener folk i byene. Derfor presenterer vi rapporten "Strategier for det store distriktsløftet" i dag.
Ny politikk som vi kribler i beina etter å gjennomføre.
(MILJØ)
Den største unnfallenheten i norsk politikk er knyttet til miljø. Først og fremst ved at vi ikke tar inn over oss at vårt konsum driver rovdrift på vårt felles globale livsmiljø og at naturen ikke ville tåle at alle har det samme forbruk som oss. Det er egentlig litt pinlig å måtte erkjenne det.
Klima er vår tids store utfordring. Et av verdens rikeste land skal sjølsagt leve opp til sine Kyotoforpliktelser. Koste hva det koste vil!
Norge har bygd opp sin eventyrlige rikdom på ikke-fornybar energi. Rikere vil vi bli. De fattige land sliter tungt når olje- og gassprisen går opp. Vi stabler enda mer penger på bok.
Vi veit at det ikke er miljømessig mulig for fattige land å gå gjennom en utviklingsprosess basert på like høyt energiforbruk som vi har og har hatt. IEA har beregnet en global energivekst på 60 prosent de neste 25 åra. Det går ikke innen miljømessig forsvarlige rammer. Noe må gjøres!
Derfor bør Norge hive seg på krykkene og bestemme seg for å ta et internasjonalt lederansvar i arbeidet med å utvikle fornybar energi. Og vi har allerede mye å tilby. Norske hoder har alltid vært i front når det gjelder energi. Vi har stor kompetanse på for eksempel bølge, vind, tidevann, geovarme - og til og med sol - som kan brukes internasjonalt. Og vi har penger å bidra med - hvis vi vil.
Også nasjonalt må vi utvikle alternativ energi. Det er gammeldags å bygge forurensende gasskraftverk. Det er også gammeldags å ensidig tenke gass når gasskraft kan byttes ut med bioenergi i deler av landet. Tilveksten i norske skoger er 15TwH pr.år. La oss si at du bare tar 6-7 TwH av dette og bruker til bioenergi. Det vil tilsvare 2 gasskraftverk. Hvilken spennede utfordring for innlandet!
Landsmøte,
Norge skal ikke bli kjent som det landet som ga verden den siste olje.
Norge skal bli kjent som det landet som ga verden ny energi.
Internasjonalt lederskap i utviklingen av alternativ energi, bør bli et av de store prosjektene for ei ny, grønn regjering.
Venstreleder Sponheim er nå blitt bekymret for vår miljøprofil. Søtt! Det ville vært interessant og visst hva Sponheim sjøl mener om oljeboring i Barents og det faktum at hans regjering administerer forurensende gasskraftverk på Snøhvit. Ta ansvar for dine egne saker, du Lars. Kløveren greier vi å pusse skinnende grønn sjøl.
Senterpartiet har alltid vært et miljøparti. Det kommer vi alltid til å være!
(FOLKESTYRE)
En av pilarene Norge må bygges på, er folkestyret. "Vi skal ha et styre som er av folket, for folket" sa Abraham Lincoln.
Sp vil ha et deltakerdemokrati der folkestyre betyr noe annet enn at halvparten av oss slipper en stemmeseddel i kassa hvert annet år og det velges politikere som bruker makta si til å gi fra seg enda mer makt.
Det er farlig når makta trekker seg tilbake til de lukkede rom
Det er farlig når makta overlates til juristene
Det er farlig når de som bestemmer over viktige samfunnsområder bare tenker børs og aksjeutbytte.
Folk på samfunnstoppen greier alltid å bli hørt. For et parti som vårt, som ikke er på fiffens parti men på Jørgen Hattemakers parti, må vi ha ambisiøse mål for demokratiet. Folk må rett og slett bli tatt på alvor og bli hørt.
Folkestyre skal på dagsorden hvis vi kommer i regjering - det trengs en fløyelsrevolusjon i Norge - en demokratirevolusjon.
Vi må ta igjen politisk kontroll over sentrale samfunnsfunksjoner. Posten skal for eksempel ikke være noe liberalistisk eksperiment. Etter at Posten hyra TNT til å sende ekspresspakker, er det blitt dobbelt så dyrt å sende ei tre-kilos pakke fra Lom til København. Før 825 kroner - nå 1518. - før tok det en dag, nå tar det to. Og i Lom er det post i butikk - der er det ikke lov å levere ekspresspakker, så folk i Lom må kjøre 6 mil til Otta for å levere pakka! Hipp, hipp, hurra for konkurranse!
- Og til Jens Stoltenberg må jeg få si: det blir ingen rød-grønn regjering uten at vi tar tilbake folkevalgt styring over sjukehusene
Vi må løse lokaldemokratiets krise. Større lokal økonomisk handlefrihet. Kommunalt utsettende veto i vernesaker. Fylkesmannsembetets politiske funksjoner skal flyttes til folkevalgte organer.
Makt må flyttes ut av Stortinget til lokalt og regionalt nivå. Vi er et av Europas mest sentraldirigerte land. Det norske Storting må jo være det eneste parlament i hele verden som bestemmer hva søskenmoderasjonen skal være i barnhagene!
Vi har mye som skulle vært gjort. Det finnes ingen ende på mulighetene!
(REGJERING)
Senterpartiet har kun ett overordnet mål for valget i 2005: et større og sterkere Senterparti for en ny politisk kurs. Vi vil ha en annen innflytelse på norsk politikk enn vi har hatt i denne stortingsperioden.
Vi vil ikke sitte med henda i fanget å se at Norge forvitrer. Norske bygder og norsk kyst tåler ikke 4 nye år med Ludvigsen og Meyer. Folkestyret tåler ikke 4 nye år med Erna Solberg og Per Kristian Foss. Vi orker ikke 4 nye år med ei regjering som blir mer oppbrakt over brudd på offentlige anbudsregler enn at nyfattigdommen øker i verdens rikeste land.
Landet trenger en ny politisk kurs. Det er styrken velgerne gir oss i valget som vil avgjøre om Senterpartiet skal delta i forhandlinger om ei regjeringsplattform. At forhandlingene gir en politisk kurs som er tilstrekkelig grønn, vil avgjøre om vi skal i regjering eller ikke.
Et avgjørende bidrag til ei ny regjering vil være at vi slipper en ny, opprivende EU-medlemskapsdebatt. Så lenge vi sitter i regjering blir det ingen EU-søknad - så lenge vi sitter i regjering er nei-folk trygge! Så lenge vi sitter i regjering, er også nei-folk trygge på at Norge ikke koples opp til EU på stadig nye områder slik Bondevik har koplet oss til EUs kampgrupper. Og handlingsrommet EØS-avtalen gir skal utnyttes.Vår målsetting er klar: Ei regjering for å føre en offensiv og selvstendig politikk utenfor EU.
Vi står framfor noen spennende måneder. Valget kan lede til et historisk regjeringsskifte hvor vi er med og staker ut kursen for å skape optimisme i hele landet. Det blir mye hardt arbeid og helt sikkert mye ruskevær. Det er krevende å seile mot vinden og vi har sterke motstandere. Men sammen kjempet vi oss fram til et godt valgresultat for to år siden. Det skal vi også gjøre i år.
Vi startet med 11 år gamle Hans, som hadde Vestlandet som ramme da han forklarte meg hva politikk faktisk handler om, nemlig drømmen om at verden kan bli helt perfekt.
Så la oss vende tilbake til Vestlandet - til dikterhøvdingen Olav H. Hauge - som sier følgende i "Frå dropar i austavind":
Det er den draumen me ber på
At noko vidunderleg skal skje
At det må skje
At tidi skal opne seg
At hjarte skal opne seg
At dører skal opne seg

At me i morgonstund skal glida inn
på ein våg me ikkje har visst om
Landsmøte
Vi har mye å kjempe for. Vi har mange å kjempe for. Derfor gleder oss til en stri tørn.
Takk for oppmerksomheten!
