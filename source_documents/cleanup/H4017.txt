
16.01.2001
Morten Lund,
Pressemelding fra
Matsminkesaken i Næringskomiteen:
BEKLAGELIG FLERTALL FOR AT HELSEHENSYN MÅ VIKE
Senterpartiet ble alene om å ville bruke vetoretten mot alle de tre matsminkedirektivene for derved å beskytte norske forbrukere mot de stoffene som både Jagland-regjeringen og Bondevik-regjeringen har kalt helsefarlige.
Arbeiderpartiet, Høyre og Fremskrittspartiet mener hensynet til EØS-avtalen og frihandelens forkjørsrett er så viktig at de helsefaglige betenkeligheter må vike. Våre helsemyndigheter mener fortsatt
- at økt tilsetting av nitrat og nitritt gir økt kreftrisiko.
- at mer av azofargestoffene gir mer astma og allergi.
- for mye av cyklamat gir fare for testikkelskade og nedsatt sædkvalitet.
I næringskomiteens høringer har ingen fra industrien, forbrukerne eller handelen pekt på behov for eller fordeler ved å tillate økt tilsetting av stoffer som anses helsefarlige. Forbrukernes representanter har krevd at det offentlig tar ansvar for å sette grenser for tilsettingsstoffer. En frivillig erklæring fra markedsaktørene innen handel og industri, anses ikke å være et trygt nok alternativ. Regjeringen har ikke på noe vis greidd å sannsynliggjøre at EU vil inneføre straffetiltak som kan skade vår eksportindustri dersom vi bruker vetoretten til å beskytte folkehelsa.
- Det er nitrist og dramatisk at det demonstreres så tydelig at enhver EU-tilpasning skal gjennomføres koste hva det koste vil. Hensynet til helsa til de mest utsatte grupper av befolkningen når ikke opp.
- Det er grunn til å spørre hvilken sak som er viktig nok til at vetoretten i EØS-avtalen skal bli tatt i bruk. Vetoretten ble brukt som hovedargument for å få vedtatt EØS-avtalen i Stortinget uten å endre Grunnlovens § 93.
- EØS-avtalen er faktisk vedtatt på sviktende grunnlag dersom det ikke finnes en reell mulighet til å reservere seg mot vedtak som fattes av EU´s organer.
