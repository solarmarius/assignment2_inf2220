
12.8.2005
Kystpartiet
Steinar Bastesen, 1. kandidat for Kystpartiet i Nordland og Thor Tøllefsen, 1. kandidat for Kystpartiet i Troms
Store ord og fett flesk fra Schjøtt Pedersen
Arbeiderpartiets kysttalsmann Karl Eirik Schjøtt Pedersen etterlyser om Kystpartiet vil støtte Arbeiderpartiet eller Bondevikregjeringen etter valget. Vi har tidligere bedt om svar på noen spørsmål før vi kan gi svar på det. De svarene får vi ikke!
Vi gjentar - når Schjøtt Pedersen spør om vi fortsatt vil støtte en Høyre-regjering etter valget, vet han at vi ikke har støttet en Høyreregjering. Derfor er påstanden hans falsk.
Vil Arbeiderpartiet bruke av Petroleumfondet til å satse på Norge, til å satse på kysten? Vil Arbeiderpartiet gi 12 milliarder kroner ekstra til kommunene ved neste års statsbudsjett? Vil Arbeiderpartiet stoppe tvangssammenslåingen av kommunene? En ting er helt sikkert. Skal Stoltenberg ha den minste sjanse til å få Kystpartiets støtte må rettighetene til å fiske taes tilbake, og ingen av våre evigvarende ressurser skal selges! Vi vil uansett støtte et regjeringsalternativ som vil bruke av Petroleumsfondet til å modernisere Norge og infrastrukturen, til å sikre eldre enn god og trygg alderdom, sikre syke et godt helsevesen, sikrer en modernisering av industrien, og sikre en satsing på skole, kultur og forskning. Men dette koster penger. Da er vi til poenget. Stoltenberg skryter av at hans regjering ikke brukte mer enn 1,5 milliarder kroner i året av Petroleumsfondet. Vi vil bruke mye mer av Petroleumsfondet på den viktige moderniseringen landet står overfor. Det er naturlig å stille følgende spørsmål til Karl Eirik Schjøtt Pedersen; - Har Trond Nordby, professor i statsvitenskap, rett når han i Morgenbladet sier at Arbeiderpartiets dreining mot venstre kun er retorikk for å vinne tilbake tidligere velgere? Han påpeker at Gro Harlem Brundtland og Arbeiderpartiet i sin tid velsignet nedleggelsen av Askim bildekk.
Det er Arbeiderpartiet, SV og Senterpartiet som utgjør den rødgrønne blokken. Vi må inn i forhandlinger med begge blokkene etter valget, og vi kommer til å støtte det alternativet som gir oss størst gjennomslag for en politikk som får kysten og distriktene til å blomstre.
Vi skal støtte en ny satsing på eldre, unge, kysten og distriktene, og vi støtter dem som legger pengene på bordet! Falske påstander, store ord og fett flesk er noe som hører yrkespolitikerne til!
