
Lørdag 18. juni 1994
KrF-leder Kjell Magne Bondevik:
NORSK BISTANDSREDUKSJON ER ET GALT SIGNAL
-Det er et helt galt signal Norge gir når det som et av verdens rikeste land, reduserer den reelle bistanden fra 1992 til 1993 med ti prosent, og mer enn 700 millioner kroner. En slik reduksjon gir en negativ signaleffekt til andre land, og er i strid med det Norge har sagt i internasjonale fora om at det er behov for å øke bistanden. Dett sier Kristelig Folkepartis leder Kjell Magne Bondevik.
Kjell Magne Bondevik mener den sterke bistandsreduksjonen kunne og burde vært unngått.
-Reduksjonen skyldes nettopp to av de forholdene KrF kritiserte regjeringen for ved behandlingen av statsbudsjettet for 1993. For det første var det å kutte bistandsrammen med 500 millioner, slik regjeringen foreslo. Når Ap gikk sammen med Høyre for å få til dette, førte det i praksis til en svekkelse av Norges internasjonale solidaritet. For det andre har KrF gang på gang advart mot å blåse opp de "bundne" støtteordningene for næringslivet på bistandsbudsjettets bekostning.
-Dette er galt å gjøre ut fra en utviklingspolitisk prioritering. I tillegg har vi nok en gang erfart at disse subsidiemidlene ikke blir brukt opp, samtidig som det blir for lite penger til mer fattigdomsorientert hjelp, sier Kjell Magne Bondevik. Han legger til at dersom regjeringen hadde fulgt rådene fra KrF, SV og Senterpartiet ved behandlingen av bistandsbudsjettet, hadde man ikke fått den kraftige reduksjonen i de faktiske bistands-overføringene i 1993.
Det er nyhetsmagasinet Development Today som har offentliggjort tallene som viser at Norge er blitt passert av Danmark som det land i verden som gir den største andelen av sitt bruttonasjonalprodukt til bistand. Norge ga i 1993 1,01 prosent, mens Danmark ga 1,02.
