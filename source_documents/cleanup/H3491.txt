
Lørdag 7. desember 1996
Finanspolitisk talsmann Odd Holten (KrF) om budsjettsalderingen:
- STORTINGET ER MER ENN ET HØRINGSORGAN
- Regjeringen må vise vilje og lydhørhet overfor Stortinget. Med det løpet den legger opp til nå er Stortinget nærmest redusert til et "høringsorgan". Kristelig Folkeparti er villig til å ta medansvar for det endelige budsjettet, men da må vi få støtte for flere av våre viktige prioriteringer, sa finanspolitisk talsmann i Kristelig Folkeparti, Odd Holten, på et møte i Hamar lørdag.
- Kristelig Folkeparti vil blant annet styrke kommuneneøkonomien med 4,5 milliarder ved at kommunene får beholde skatteinntektene sine. Dette innebærer blant annet en sterk prioritering av helse og omsorg, noe som er meget viktig for oss. De syke og eldre i samfunnet må tas hånd om, og det krever mer ressurser enn det Regjeringen legger opp til. I tillegg vil vi styrke økonomien til småbarnsfamiliene ved å innføre kontantstøtte. Vi vil også satse sterke i skolesektoren, samt gi budsjettet en bedre miljøprofil. Dette er alle prioriteringer som Kristelig Folkeparti vil legge meget stor vekt på under salderingen i dagene som kommer.
- Finansministerens totale ignorering av Stortingets fattede vedtak er provoserende, og innbyr ikke akkurat til samarbeide. Regjeringen må imidlertid innse at den har et mindretall i Stortinget bak seg, og må finne seg i å handle deretter. Kristelig Folkeparti står klar for å forhandle om et kompromiss dersom Regjeringen er villig til å lytte til oss. Betingelsen er imidlertid at vi får gjennomslag for flere av våre sentrale prioriteringer, sa Odd Holten
