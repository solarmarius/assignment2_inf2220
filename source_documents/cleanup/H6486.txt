
19.12.02
Rune J. Skjælaaen (Sp)
Kulturskoler på sparebluss
Musikk- og kulturskolene har befestet seg som et svært populært og etterspurt kulturtilbud blant barn og ungdom. Flere tusen elver finner her gleden ved å lære seg å traktere et instrument, synge, danse eller på annen måte utvikle sine evner og ferdigheter. Gjennom kulturskolene lærer elvene samarbeid og samspill på en måte som ikke kan tilegnes gjennom vanlig undervisning - kunnskap som er gull verdt i dagens samfunn. Kulturskolene representerer også et knutepunkt i det øvrige kulturlivet i mange kommuner. Til tross for alle de positive gevinstene som arbeidet i kulturskolene kaster av seg, opplever mange kulturskoler i disse dager å måtte øke egenandelen eller å redusere tilbudet, og dermed si nei til nye elver som med forventning banker på døra. Senterpartiet beklager sterkt en slik utvikling. Det er slett ikke av vond vilje at kommunene må gå til slike skritt, men snarere noe de tvinges til i en situasjon der staten ikke tar sitt ansvar for økonomien i kulturskolene og der den generelle kommuneøkonomien ikke er i samsvar med kommunenes pålagte oppgaver. Målet har vært en finansiering der staten yter 45% av kostnadene, mens den i dag utgjør kun 15%. Som regel ligger den kommunale andelen på 50-60% av kostnadene, og enkelte steder enda høyere. En årsak til dette er at statstilskuddet har stått tilnærmet stille de seneste 10 årene. Dette er en utvikling stikk i strid med tilrådingene fra det såkalte Eikemoutvalget som i 1998 foreslo en opptrapping av den statlige finansieringen opp til 45% i løpet av tre år. I Regjeringens forslag til statsbudsjett for 2003, og som nå er vedtatt med velsignelse fra Fremskrittspartiet, holdes timesatsen uendret. Dette betyr at en fortsetter å sakke etter målsetningen om statlig medfinansiering på 45%. Konsekvensene ved ett statstilskudd som ikke oppfyller statens forpliktelser, kostnadsøkning som følge av lønnsstigning m.m. kombinert med en kritisk dårlig kommuneøkonomi, er at kostnadene veltes over på elevene, eller at tilbud blir redusert. Og som ikke det var nok; Regjeringen ønsker å vurdere å oppheve taket på foreldrebetalingen, noe som etter Senterpartiets oppfatning er en fallitt og et skritt i feil retning. Resultatet kan bli et større press på ordningen uten at kommunene får anledning til å utvide tilbudet, men tvinges til å heve foreldrebetalingen ytterligere. Kulturskolene, som er ment å være et tilbud for de mange kan stå i fare for å bli et eksklusivt gode for de få, stikk i strid med intensjonene bak ordningen.
Dersom vi skal gi tilbudet et nødvendig løft, bør kulturskolene likestilles med leirskoler ved å heve timesatsen til 276 kr. pr. undervisningstime. Som et første skritt i en slik opptrapping har Senterpartiet derfor foreslått 75 millioner kroner mer enn Regjeringen i 2003. Både barn, ungdom og det lokale kulturlivet fortjener bedre vilkår og mulighet for utvikling. Senterpartiet vil derfor bidra slik at motiverte elever skal gis et kvalitativt tilbud til en overkommelig pris og ikke et nummer i køen på venteliste.
