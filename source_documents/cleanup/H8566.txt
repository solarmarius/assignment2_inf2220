
30.8.2004
Sp
Senterpartiets Stortingsgruppe holder møter i Østlandsfylker
Stortingsgruppa til Senterpartiet er nå på reisefot i fylkene Østfold, Buskerud og Telemark. Gruppa er i Østfold mandag og tirsdag, i Buskerud tirsdag og onsdag og i Telemark onsdag og torsdag. - Dette er en tradisjon vi har i gruppa der vi reiser ut for å lære av og prate med folk, sier partileder Åslaug Haga.
Gruppa skal besøke en rekke institusjoner og bedrifter. Det skal holdes flere åpne møter med aktuelle politiske saker som tema. I følge partilederen er sykehustilbud, næringsutvikling og WTO saker som står høyt oppe på dagsorden.
- Med et slikt opplegg får gruppa en god mulighet til å oppdatere seg faglig. Dette er også en god anledning for våre lokale og regionale tillitsvalgte å ta opp saker som er viktige for dem. Samtidig gir det oss en fin mulighet til å møte medlemmene i partiet og folk flest, sier Haga.
