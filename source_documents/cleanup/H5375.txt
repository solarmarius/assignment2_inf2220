
27/11-01
Av Morten Lund (Sp):
Statsbudsjettet tilgodeser de rikeste!
Samarbeidsregjerigens budsjett for 2002 øker forskjellene dramatisk ved å dele ut lettelser i toppskatt, utbytteskatt og opsjonskatt med over 4 mrd. i årsvirkning. Disse skattelettelsene tilgodeser bare en liten gruppe, 14 prosent av alle over 17 år. De 65 prosent som tjener minst får minimal skattegevinst. De som har det vanskeligst i samfunnet har bare fått smuler i Bondeviks statsbudsjett. Regjeringen sier seg tilfreds med å avspise de fattigste i samfunnet med 248 millioner, mot en skattelette på 1,5 til millionærene bare gjennom toppskatten. Over tre fjerdedeler av denne skatteletten går til dem som har inntekter over en million.
Senterpartiets foreslår en mer rettferdig skattlegging. Vårt skatteopplegg gir over 1 milliard i skattelette i forhold til Stoltenbergs forslag til de med inntekter mellom 140 00 kroner og 200 000 kroner. Vi innfører et særskilt skattefradrag på 500 kroner til enslige med lav inntekt. Det trengs flere målrettede tiltak for denne gruppen som har blitt hengende etter i den økonomiske velstandsutviklingen, sier Morten Lund.
Fjerning av utbytteskatten har også en slagside i forhold til geografisk fordeling. Mens hver person i Oslo i gjennomsnitt mottok over 12.000 kr i aksjeutbytte, var tilsvarende tall nord for Stjørdal 2000 kr.
Også redusert toppskatt har ei tilsvarende slagside. For eksempel er det bare 11 prosent i av skatteyterne i Bjugn i Sør-Trøndelag som tjener over 300 000, mens tilsvarende tall for Bærum i Akershus er 31 prosent av skatteyterne. Også når vi sammenligner fylkesvis ser vi samme tendensen. 16, 5 prosent i Akershus er toppskatteytere, mot 8 prosent av skatteyterne i Sør-Trøndelag.
Det er dessuten menn som sitter igjen med 80 prosent av denne skatteletten. Dette betrakter vi som en klar og villet kursendring i norsk politikk, der de som har mest forfordeles og sitter igjen som vinnere på bekostning av de som har minst. Dette er en kursendring i retning av et forskjells-Norge, og er klart i strid med den politikken KrF, V og Sp sto sammen om i blant annet Utjamningsmeldinga, avslutter Morten Lund.
