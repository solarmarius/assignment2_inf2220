
19.6.97:
Tove Kari Viken,
BREI ENIGHET OM ELDRESATSINGEN
Sp tok på sitt landsmøte initiativ til å få til et bredt eldreforlik. Vi ønsket at partiene skulle få en felles forståelse for behovene i eldreomsorgen. Og vi ville ha en forpliktende økonomisk handlingsplan slik at både de eldre pleietrengende og kommunene kunne være trygge på at dette skal følges opp med penger i de årlige budsjetta, uttalte Senterpartiets sosialpolitiske talskvinne Tove Kari Viken i dagens stortingsdebatt om eldremeldingen.
- Jeg er glad for at vi har fått til et breit politisk flertall for et eldreforlik, sa Viken. Alle er enig om hvordan vi vil utforme investerings og driftstilskudda for at kommunene skal få en økonomisk mulighet til å bygge ut eldreomsorgen. Og alle er enige om at det trengs flere sykehjemsplasser. Alle bortsett fra Frp foreslår at tilskuddet til sykehjemsplasser økes til 375 000 kr, og til 175 000 kr til omsorgsbolig. Dette skal gjelde fra 1.1.97. Kommunene må utarbeide plan for eldreomsorgen. Driftstilskuddet blir fordelt til alle kommuner gjennom rammetilskuddet etter alderskriteriene eldre over 80 år. Økte investeringsutgifter skal dekkes gjennom en økning av de frie inntektene. Dermed får alle kommuner, også de som har bygd ut en god omsorg, sin andel i satsingen på eldreomsorgen.
Det skal i tillegg legges inn en skjønnspott i budsjettet for 1998 slik at kommuner som holder på å bygge ut eller nettopp er ferdig og har fått tilsagn om tilskudd før 01.01.97, hvor det kan virke urimelig med så stor forskjell i tilskuddssatsene, kan søke om ekstra midler. Vi vil følge opp dette når vi får budsjettforslaget for 1998. Fylkesmannen skal ha ansvaret for denne skjønnspotten. Og det er viktig at den blir så stor at en kan utjamne de økonomiske forskjellene mellom de som har startet opp før eldrepakka kom og de som nå skal bygge ut nå, presiserte Viken. Vi mener og at det kan være behov for ca 5 000 flere sykehjemsplasser enn Regjeringen har foreslått, for heldøgnspleie de nærmeste 10 år.
- FrP er ikke med i forliket. De valgte heller å gjøre seg lekker for de eldre ved å vise fram pengesekken sin i valgkampen. Men det er ikke alle penger som har samme verdi. Luftige valgkamppenger uten noe forpliktende flertall bak seg vil ikke være til mye nytte for å bygge ut flere pleie og sykehjemsplasser.
