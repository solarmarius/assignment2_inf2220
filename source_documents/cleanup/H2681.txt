
Lørdag 2. september 1995
KrF-leder Valgerd Svarstad Haugland på Ski:
KAN RUNE OVERBEVISE GRO?
-Kan Rune Gerhardsen få overbevist statsminister Gro Harlem Brundtland om at regjeringen må få gjort noe med den urettferdige forskjellsbehandlingen mellom pensjonistektepar og samboende pensjonister. Da vi var på "hagefest på asfalt" som misjonskirken Betlehem i Oslo arrangerte nylig, ble Rune Gerhardsen utfordret om dette av en tilhører. Da sa han at den saken etter hans mening burde vært ordnet opp i for lengst. Nå som vi hver dag blir fortalt på trikker og tog at Gro og Rune er "helt enige om det viktigste", håper jeg det betyr at Gro kan bli enig med Rune om denne saken også. Det sa Kristelig Folkepartis leder Valgerd Svarstad Haugland da hun hadde appell ved Oslo KrFs valgkampbod på Karl Johan lørdag formiddag.
Valgerd Svarstad Haugland minnet om at siden sommeren 1988 har Kristelig Folkeparti gang på gang krevet at det blir gjort noe for å få slutt på diskrimineringen av pensjonistektepar. Diskrimineringen utgjør en forskjell på omlag 20 000 kroner i pensjonen til gifte og til samboende pensjonister.
-Det finnes ingen saklige grunner til en slik forskjellsbehandling, som undergraver respekten for både ekteskapet og folketrygden, sa KrF-lederen, og viste til at statsministeren under valgkampen i 1991 lovte at det skulle bli "rettet på" forholdene.
-Siden har det nesten ikke skjedd noe, bortsett fra noen små, kosmetiske endringer. Den prinsipielle urettferdigheten har det ikke skjedd noe med. Det ser det heller ikke ut til at regjeringen har tenkt å gjøre noe mer, en holdning som vanskelig å kan ses på som annet enn løftebrudd fra regjeringens side, sa Valgerd Svarstad Haugland.
Hun forsikret at KrF ikke kommer til å slippe denne saken, men vil tale for tusenvis av pensjonister som krever en slutt på diskrimineringen og urettferdigheten.
-Med hovedstadens fremste Arbeiderparti-politiker på lag med oss i denne saken, kan det kanskje bli ordnet opp i en sak som han mener det burde vært ordnet opp i for lengst, sa Valgerd Svarstad Haugland ved Oslo KrFs valgkampbod på Karl Johan lørdag formiddag. (KrF-Press/NPE)
