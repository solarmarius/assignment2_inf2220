
Onsdag 25. mai 1994
Kristelig Folkepartis stortingsgruppe:
KREVER FRITAK FOR AUTODIESELAVGIFT FOR BUSSER
Regjeringens forslag om å fjerne fritaket for autodieselavgift på busser vil få en dramatisk virkning på kollektivtrafikktilbudet her i landet, og er et helt galt politisk signal å gi. Det sier stortingsrepresentant Einar Steensnæs (KrF, Rogaland), som er medlem av finanskomiteen. Kristelig Folkepartis stortingsgruppe vedtok onsdag å gå imot regjeringens forslag om å fjerne dette fritaket.
-Det nytter ikke å argumentere for en mer miljøvennlig flåte av busser dersom man samtidig gjør vedtak som fører til at kollektivtilbudet enten blir sterkt redusert, eller blir borte, sier Einar Steensnæs.
-Både miljøpolitiske og samferdselspolitiske grunner taler sterkt for at man beholder fritaket for autodieselavgift på busser. Blir dette fjernet nå, vil de store mer-kostnadene som busselskapene påføres, tas inn over billettprisene. Konsekvensen kan bli prisøkning på opptil 20 prosent. Kristelig Folkeparti ønsker å prioritere kollektivtransport på bekostning av privatbilisme, men fjerning av fritaket for autodieselavgift på busser, vil få den stikk motsatte konsekvens, sier Einar Steensnæs, som synes regjeringen snur tingene på hodet når den argumenterer for å fjerne fritaket ved å hevde at fritaket fører til en mindre miljømessig busspark og drift.
-Under behandlingen av revidert nasjonalbudsjett vil derfor KrF fremme forslag om at dette fritaket opprettholdes, sier Einar Steensnæs til slutt.
