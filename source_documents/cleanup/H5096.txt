
Oslo 4. september 2001
Rød Valgallianse
Stemmeseddelrotet: Brustad sprer røykteppe
- Det er med forbauselse vi konstaterer at statsråd Brustad overfor media slår fast at det ikke blir snakk om omvalg. Det tilligger ikke statsråden å avgjøre det. Uttalelsen vitner om at man ingenting har lært av feilene med stemmesedlene, sier RVs 1. kandidat i Hordaland, Torstein Dahle. - Det skandaløse rotet med stemmesedlene for de som skal forhåndsstemme ser dermed ut til å bli avdramatisert av kommunalminister Brustad. Nå bagatelliseres omfanget og det trekkes ingen konsekvenser utover en eller annen mindre betydelig intern opprydding i Kommunaldepartementets rapportering til statsråden. Dette er uakseptabelt, sier Dahle.
Ifølge oppslag i avisene er sentrale personer i departementet ikke lenger helt sikker på hvordan man fikk vite om rotet og til hvilket tidspunkt. Faktum er at det var et brev fra RV den 29. august som førte til at noe skjedde. I noen uttalelser fra departementet er det heller ikke nevnt at det manglet RV-sedler. Det foreligger også ulike rykter om når de første uregelmessighetene ble innrapportert. Var det i juli? Var det i midten av august? Hvorfor ble ikke statsråden informert? Statsråden burde på forhånd ha sørget for kontroll- og rapporteringsrutiner. Det er statsrådens eget ansvar at hun ikke bare stoler på at alt går nok greit. Det må i dette tilfellet ha vært en "det-er-ikke-så-nøye"-kultur i departementet, slik at man var fornøyd med at det "stort sett" så ut til å gå sånn noenlunde bra. Det er statsråden som har ansvar for hva slags forståelse det er i hennes eget departement mht hvorvidt valget er en seriøs sak. Statsråd Brustad sine konklusjoner nå viser at hun ikke tar stemmeseddelrotet på alvor.
- Det er to ting som må gjøres nå, sier Torstein Dahle. For det første må det åpnes for at de som har forhåndsstemt kan gjøre det på nytt. At man kunne fylle ut partinavnet på et blankt ark dersom man ikke fant sitt partis seddel, er rett og slett ikke godt nok. For det andre må det etableres en uavhengig granskning av hele saken. Vi må få klarhet i de faktiske forhold om når de første rapportene om feil kom inn og hva som da ble gjort. Vi kan ikke akseptere en nonchalant holdning til dette.
Etter RV sin mening er det en ufravikelig forutsetning for demokrati at et land er i stand til å avvikle sine valg på en måte som ikke levner tvil om at resultatet er korrekt. Etter et valg må alle være trygge på at de personer som blir valgt, har fått den velgeroppslutning som etter valgreglene gir dem rett til å få den plassen som er på valg. Dette resonnementet er ikke bare RVs, men bl.a. Aftenpostens lederskribent.
- En granskning må ta sikte på å komme fram med anbefalinger om forbedringer i måten forhåndsvalg blir gjennomført på. Det nye Stortinget må opprette en uavhengig institusjon som i framtida skal godkjenne valgresultat. De valgte kan ikke godkjenne seg selv. En slik institusjon må kunne gripe inn i løpet av stemmeperioden. Dette blir viktigere i framtida når det vil bli anledning til å avgi stemme over internett, avslutter Torstein Dahle.
