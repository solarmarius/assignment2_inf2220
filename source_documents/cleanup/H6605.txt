
20.12.02
Vegard Martinsen, (DLF)
SKANDALE! MAKTMISBRUK!
Det er en skandale at staten nå har fratatt P4 konsesjonen til å drive reklamefinansiert riksdekkende radio i Norge. Dette er et grovt maktmisbruk, men er en type resultat man må regne med når systemet er slik at folk som driver nyttig og vediskapende virksomhet må være avhengig av politikeres velvilje.
Vi gjengir her store deler av Nettavisens artikkel om saken, og vi kondolerer alle som har med P4 å gjøre: eiere, investorer, de ansatte, og, ikke minst, lytterne.
P4 mistet konsesjonen
Av: Jens Egil Heftøy 20. des 16:35, ny 16:47
Kanal 4, som består av flere aviser og NTB, snappet overraskende opp radiokonsesjonen som P4 har hatt de siste åtte årene.
Kanal 4 er tildelt konsesjonen for å drive riksdekkende reklamefinansiert radio de neste ti årene.
P4, som har hatt konsesjonen siden 1994, tapte dermed kampen om fornyet konsesjon.
Gruppen som står bak Kanal 4 består av Adresseavisen, Fædrelandsvennen, Agderposten, Gudbrandsdølen Dagningen Mediehuset Vårt Land, NTB, Twentyfirst Venture og Harstad Tidende Gruppen der Schibsted eier rundt 40 prosent.
Sender p4 til jorden
Konsesjonstildelingen er intet mindre enn en bombe i medie-Norge. P4 Radio Hele Norge har lenge vært den soleklare favoritten til å få fornyet konsesjon. Kulturdepartementes oppsiktsvekkende konsesjonstildeling innebærer at det børsnoterte selskapet P4 i praksis ikke lenger har noe å drive med.
Foruten den kommersielle konsesjonen til å drive riksdekkende radio i FM-båndet sitter P4 også på en konsesjon for det digitale såkalte DAB-nettet. Dette radionettet har imidlertid knapt noen brukere.
Mange mister jobben
Dagens P4 har omkring 90 ansatte. Disse går nå en svært usikker tid i møte. 1. januar 2004 går konsesjonen ut og selskapet har ikke lenger noen konsesjon for sin primærvirksomhet.
- Jeg vet at jobbmarkedet er vanskelig, men kan ikke legge det til grunn i vurderingen for konsesjonsutlysningen. Vil samtidig minne om at det skal lyses ut en konsesjon for P5, så det er nye muligheter for aktørene som nå har søkt, sa kulturminister Valgerd Svarstad Haugland under en pressekonferanse fredag.
Svarstad Haugland begrunner valget av Kanal4 med at selskapet leverte den beste konsesjonssøknaden og at søkeren er den som vil gi det beste radiotilbudet i forhold til konsesjonskravene.
Seks søkte
Seks grupperinger har søkt om denne lukrative konsesjonen. Foruten P4 Radio Hele Norge, er søkerne VG, Kanal 4, som består av flere aviser og NTB, Radio 2 Digital, som eies av blant andre Norsk Aller, TV 2, som søkte under navnet Kanal 2, og Norsk Akademisk Radio Råd - en overbygning for studentradioene i Oslo, Bergen og Trondheim.
For å unngå å bryte med reglene for Oslo Børs, måtte departementet utsette kunngjøringen til kl 16.30 - en halv time etter at børsslutt. En kunngjøring før kl 16 ville få uakseptabel innvirkning på de aktuelle aksjekurser.
P4 - Radio Hele Norge AS ble etablert i 1994 av skipsreder Tharald Brøvig, finansmannen Endre Røsjø, firmaet Stormbull, Malmskip AS, Ingress TV AS og AB Kinnevik.
Sendingene startet 15. september på Lillehammer, der hovedredaksjonen fortsatt er lokalisert. P4 har avdelingskontor i Oslo.
