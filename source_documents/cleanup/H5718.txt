
7/4-02
Ingen flere liv å miste!
Senterpartiet krever at det allerede i revidert nasjonalbudsjett i vår blir bevilget mer midler til rassikring. Vi har ikke råd til å tape flere liv i rasulykker. Foreldre må kunne sende sine barn til skolen uten frykt for at skolebussen skal bli tatt av snø- eller steinras.
Utrygghet ved rasfarlige veier kan også være en medvirkende årsak til at folk velger å flytte fra distrikter og føre til at næringsliv velger å flytte bedriftene.
Planene ligger klare. I handlingsprogrammet for rassikring av veger, framlagt av sentrumsregjeringen, ble det forutsatt 2 mrd. kroner til særskilte rassikringstiltak og strekningsvise investeringer som har rassikringsgevinst. Dette er ikke fulgt opp av Bondevik 2-regjeringen.
En nasjonal rassikringsgruppe, som består av representanter fra de sju mest rasutsatte fylkene, mener det samlede behov for å rassikre det offentlige vegnettet er beregnet til å koste ca. 15 mrd. kroner.
I dag må fylkene prioritere rassikringsprosjekt innenfor bevilgningen i fylkesfordelt ramme over statsbudsjettet. Senterpartiet mener dette slår svært urimelig ut for de fylker som har mange uløste rassikringsprosjekter. På samme mpte som det ble bevilget nye friske midler til fastdekkeprogrammet som gikk til de fylkene som hadde mange riksveier med grusvei, mener Senterpartiet det må bevilges nye friske midler til de fylkene som har mange rassikringsprosjekt.
