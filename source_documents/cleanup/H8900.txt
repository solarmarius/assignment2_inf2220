
13.01.05
Stortingsrepresentant Eli Sollied Øveraas (Sp)
Vil kulturministeren fjerne løyvingane til Frifond?
Regjeringa skaper utryggleik for Frifondet si framtid når ho for kvart år som går kuttar i løyvingane frå staten.
-Dette fondet er ein viktig del av grunnlaget for frivillig verksemd blant barn og unge rundt om i heile landet, og difor er eg uroa over den utviklinga eg ser, seier Eli Sollied Øveraas, Senterpartiet sin representant i kulturkomiteen på Stortinget.
Under sitjande regjering har løyvingane til frivillig verksemd for barn og unge gjennom den viktige Frifond-ordninga gått ned kvart år. I budsjettet for 2005 vart overføringane meir enn halvert frå 32 millionar kroner i 2004, til 15 millionar kroner i 2005. I stortingsdebatten om kulturbudsjettet før jul, spurde Eli Sollied Øveraas (Sp) kulturministeren om det er hennar intensjon å fjerne heile denne posten frå statsbudsjettet.
Statsråd Valgerd Svarstad Haugland var overraskande ærleg da ho svarte at "ein av grunnane til at vi har kutta, er at vi har ynskt meir til andre delar av kulturen". Ho viste vidare til at sjølv om løyvingane frå staten har vorte kraftig redusert, har fondet likevel fått ein auke, takket vere meir tilførsel av tippemidlar.
- Alle er glade for at kulturen får nyte godt av overskotet til Norsk Tipping, men statsråden si haldning er likevel stikk i strid med stortingsfleirtalet sin klare føresetnad om at auka tilførsel av spillemidlar frå Norsk Tipping ikkje skal føre til reduksjonar i statens løyvingar til dei same føremåla, men føre til ein reell auke, seier Eli Sollied Øveraas.
Senterpartiet løyvde i sitt alternative statsbudsjett 30 millionar kroner meir til Frifond enn det regjeringa gjorde i sitt budsjett. Dette var ein viktig del av partiet si omfattande satsing på frivilligheit i årets budsjett, der det samla vart sett av ein auke på 140 millionar kroner til frivillige tiltak, lag og organisasjonar.
