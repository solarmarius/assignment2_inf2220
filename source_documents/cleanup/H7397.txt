
Kommunestyreperioden 2003-2007.
PROGRAM FOR HOLMESTRAND KrF
INNLEDNING
Vi går til valg under mottoet «Varmere samfunn med kristne verdier». Med Kristelig Folkepartis verdigrunnlag og ideologiske basis som rettesnor, vil vi arbeide for at Holmestrand skal bli et varmere samfunn.
Ikke bare økonomiske verdier, men også økologiske, sosiale, kulturelle og åndelige verdier må tillegges avgjørende vekt når viktige avgjørelser skal fattes.
Likevel er det avgjørende at kommunen har tilstrekkelige økonomiske rammer. Dette avgjøres av Stortinget. KrFs representanter både i kommunestyre, storting og regjering (når vi er i regjering) arbeider for at kommunen skal ha tilstrekkelig økonomi til å kunne gjøre en god og forsvarlig tjenesteproduksjon for sine innbyggere.
Holmestrand KrF ønsker et godt samarbeid om konstruktive løsninger med alle politiske partier. Det viktigste er ikke hvem vi samarbeider med, men hva vi samarbeider om.
1. KRISTELIG FOLKEPARTIS VERDIGRUNNLAG
Kristelig Folkeparti bygger sin politikk på det kristne verdigrunnlaget. Bibelen gir klare verdier og normer som forplikter og inspirerer oss som enkeltmennesker og samfunnsborgere. Kristendommen er i seg selv ingen politisk ideologi, men inneholder etiske dimensjoner som angår hele samfunnslivet.
Hovedelementene i det verdigrunnlaget en kristendemokratisk samfunnsforståelse bygger på, er det kristne menneskesynet, forvalteransvaret, de 10 bud og nestekjærlighetstanken.
Alle mennesker har samme verdi og absolutt ukrenkelige menneskeverd. Mennesket er selv en del av skaperverket, og er satt til å forvalte det, ikke herske over det. Mennesket må ikke sette seg utover de grensene som naturen setter. De ti bud er gode livslover både for enkeltmennesket og for samfunnet. Budene forplikter til en grunnleggende respekt for medmennesker, og angir gode normer for hvordan vi bør organisere forholdet mellom menneskene i et samfunn. Nestekjærlighetsbudet utgjør en grunnleggende del av det etiske fundamentet for samfunnet vårt.
2. KRISTELIG FOLKEPARTIS IDEOLOGISKE BASIS
Kristelig Folkeparti bygger sin politikk på en kristendemokratisk ideologi, som er en verdiorientert ideologi. I motsetning til systemorienterte ideologier som tar utgangspunkt i mer fastlåste syn på forholdet mellom individ og samfunn, fokuserer kristendemokratiet på hvilke verdier som skal prege samfunnet.
Menneskesynet i den kristendemokratiske ideologi skiller oss fra sosialismens kollektive forståelse og liberalismens sterke vektlegging av individet alene. Mennesket har som selvstendig person visse ukrenkelige rettigheter, samtidig som hver enkelt person også har et selvstendig ansvar for de handlinger man begår, og for fellesskapet. Mennesket er skapt til fellesskap og omsorg for hverandre. Den enkeltes frihet må derfor ikke bli så omfattende at de svake i samfunnet faller utenfor. Samfunnet må ivareta hele mennesket. Forståelsen av menneskets absolutte verdi krever at man tar hensyn til at mennesket ikke bare er et biologisk individ, men også et åndsvesen.
Menneskets mest grunnleggende fellesskap er familien, ikke bare som et uttrykk for den enkeltes interesser, men for hele samfunnsstrukturen. Ut fra familien bygges relasjoner både til andre familier, lokalsamfunn og organisasjoner.
Beslutninger bør fattes på laveste hensiktsmessige nivå (nærhetsprinsippet). Men målet om at beslutningene må fattes så nært dem det gjelder som mulig, må avveies mot respekten for alles likeverd innenfor fellesskapet.
Det kristne menneskesynet og synet på skaperverket i sin helhet forplikter til et aktivt arbeid for rettferdig fordeling og mot materialisme og overdreven forbrukskultur.
3. KOMMUNAL STYRING OG UTVIKLING
Holmestrand kommune må organisere all sin virksomhet slik at en sikrer en effektiv og rasjonell bruk av de samlede kommunale ressurser. Arbeidet med effektivisering og videreutvikling av kommunens politiske og administrative organisering må fortsette. Kommunen må legge stor vekt på å rekruttere og beholde dyktige fagfolk.
Hovedmålsettinger er bedre tjenesteyting og et godt arbeidsmiljø for de ansatte.
Kommunale prosjekter må vurderes nøye for å finne riktige prioriteringer. På egnede områder bør også konkurranseutsetting og interkommunalt samarbeid vurderes for å oppnå større økonomisk handlefrihet, når det kan skje på betingelse av at omfanget og kvaliteten på tjenesten ikke forringes. Gjennomføring av kostnadskrevende tiltak må vurderes ut fra den aktuelle økonomiske situasjonen. Økonomien må styrkes gjennom en stram budsjettstyring for å øke den økonomiske handlefriheten. Ved nye investeringer bør det tilstrebes en finansiering med minimum 40% egenkapital. Nye tiltak må også vurderes m.h.t. økte driftsutgifter.
Barn og unge må få være med å utforme sin egen hverdag. Elevråd og barne- og ungdomsorganisasjoner bør brukes aktivt som høringsinstanser og for å involvere barn og unge i samfunnsutviklingen.
En omlegging av jernbanen vil komme. KrF vil arbeide for å få jernbanelinjen bort fra sentrum, samtidig som lett adkomst til stasjonen opprettholdes.
Holmestrand KrF vil se positivt på initiativ for å legge til rette for bobiler og campingturister.
Holmestrand Kristelig Folkeparti går inn for:
- rasjonalisering blant ledende stillinger i kommuneadministrasjonen må vurderes
- lederansettelser på åremål
- å søke etter organisering og investeringer med henblikk på lavere driftsutgifter
4. MILJØ OG BÆREKRAFTIG FORVALTNING
Miljøpolitikken må ta utgangspunkt i forvalteransvaret. Menneskene er forpliktet til å forvalte ressursene i samsvar med jordas tåleevne, og til beste for kommende generasjoner. Vi vet at dagens forbruksnivå i den rike del av verden er større enn det jorda kan tåle, dersom resten av verden hadde levd på samme måte som oss. Det må derfor på sikt være et mål å redusere det materielle forbruket både i privat og offentlig sektor, og en må se seg om etter nye og mindre ressurskrevende måter å utføre de offentlige og private tjenestene på.
Det er av stor betydning å få i gang en aktiv prosess i hele kommunen for å utvikle en lokal handlingsplan for en miljø- og ressursmessig forsvarlig utvikling (Lokal Agenda 21 / LA21). Kommunen har en viktig rolle i å sette i gang og koordinere denne prosessen, som bør aktivisere både enkeltindivider, familier, frivillige organisasjoner, skoler, næringsliv, private og offentlige foretak. Konkrete tiltak bør utarbeides gjennom kunnskap, dialog, holdningsendring og lokal handlingsplan. Innsatsområdene bør være energi og transport, forbruk og avfallshåndtering, miljøgifter, arealplanlegging, biologisk mangfold og rettferdig fordeling. Holmestrand kommune må ta sin del av ansvaret for å følge opp Kyoto-avtalen.
Holmestrand Kristelig Folkeparti går inn for:
- høy prioritet om vern av arealer for matproduksjon
- energiøkonomisering i kommunens egne bygg
- miljøvennlige oppvarmingssystemer i kommunale nybygg
- at det stimuleres til resirkulering
- at kollektive transporttilbud blir mer attraktive
- miljørelaterte prosjekter i skoler, bedrifter, boligmiljø og offentlige virksomheter
- samarbeidsprogram mellom våre skoler og skoler i sør
- at Holmestrand kommune i størst mulig grad benytter «rettferdig-handel»-produkter
- å verne områder med sjeldent plante og dyreliv
-at kommunen oppretter parkeringsplasser for el-biler med mulighet for lading av batterier.
5. NÆRINGSLIV OG SYSSELSETTING
Næringspolitikken må ha som mål å skape mest mulig trygge arbeidsplasser. Det er viktig med mangfold. All næringsvirksomhet må stimuleres til å drive med minst mulig belastning for miljøet. Næringslivet må ha gode drifts- og utviklingsmuligheter.
Jordbruk og skogbruk er en viktig del av kommunens næringsliv. Kommunen må legge til rette for et levedyktig og rasjonelt landbruk. Ren mat er viktig.
Holmestrand har behov for flere arbeidsplasser. Kommunen må aktivt legge til rette for nyetableringer ved en serviceinnstilt holdning, lett tilgjengelighet til forvaltningen, rask saksbehandling og gode næringsarealer.
Handelsnæringen må få rom til å ekspandere. Det er et mål at byens befolkning skal kunne få de varer og tjenester de trenger i dagliglivet uten å måtte reise til nabobyer.
Holmestrand Kristelig Folkeparti går inn for:
- aktiv markedsføring av kommunen, rettet mot både næringsliv og privatpersoner
- fortsatt støtte til næringsrådet
- å trekke næringslivet aktivt inn i LA21-prosessen
- lærlingeplasser for opplæring i offentlig virksomhet
- legge til rette for handelsnæringen
- rask saksbehandling i kommunen
6. BOLIG OG BOMILJØ
Gode bomiljø er av stor betydning for befolkningens trivsel. Kristelig Folkeparti vil støtte tiltak i bomiljøene som motvirker isolasjon og øker mellommenneskelig kontakt og fellesskapsfølelse.
Kommunen må være en aktiv tilrettelegger for variert boligbygging, fra rimelige utleieboliger til villaer, slik at kommunen sikres tilstrekkelig tilgang på boliger av ulik type.
De som ønsker det, må få anledning til å bygge selv. En blanding av ulike boligtyper i samme område er i regelen et bidrag til bedre bomiljø. Det er viktig at det finnes etableringsmuligheter i alle deler av kommunen, også i Hillestad og i sentrum.
Alle boligområder bør ha gode lekemuligheter for barn og god tilgjengelighet til grønne områder. Miljøvennlig næringsvirksomhet kan med fordel ligge nær til boligområder. Det bør være gang- og sykkelveier mellom boligområder og skoler og arbeidsplasser. Trafikksikkerhetsplanen må følges opp.
Kommunale botilbud må organiseres slik at en i størst mulig grad drar nytte av statlige støtteordninger som f.eks. bostøtte. Mengden av kommunale utleieboliger må kontinuerlig tilpasses behovet.
Holmestrand Kristelig Folkeparti går inn for:
- tilstrekkelig med tomter til villabebyggelse
- nærhet mellom bolig og jobb
- nærmiljøtiltak i boligområder
- boligbygging i Hillestad
- å bevare grønne lunger i nær tilknytning til alle bomiljø
7. KULTUR OG FRITID
Vi må ikke være så opptatt av det vi lever av at vi glemmer det vi lever for. Bevilgninger til kulturelle formål må derfor ikke få fortsette å bli salderingsposten. Bevilgninger til kultur i dag kan være penger spart på sosialbudsjettet i morgen. Kulturelt arbeid er også viktig forebyggende i forhold til rusmidler, psykiske problemer m.v.
Det er først og fremst innbyggernes eget ansvar å skape nødvendige fritidstilbud i eget nærmiljø. Hovedtyngden av fritidsaktiviteter bør dekkes av frivillige organisasjoner, men kommunen må tre til der det oppstår vesentlige hull. Frivillighetssentralen er en viktig medspiller her. Kommunale fritidsklubber bør ha mest mulig frivillige ledere.
Gjennom tildeling av kulturmidler skal kommunen stimulere til egeninnsats i lokalmiljøene. Idrett og foreningsliv må få gode rammer. Det viktigste målet er at mange aktiviseres. Gode idrettslige enkeltprestasjoner som inspirerer mange til aktivitet må også fremelskes.
Biblioteket trenger nye lokaler. KrF vil arbeide for å få dette inn i realistiske økonomiske planer. Bibliotekfilial i Hillestad må opprettholdes.
Det er behov for en musikkpaviljong / utescene i eller nær sentrum. Dette bør innarbeides i sentrumsplanen.
Holmestrand Kristelig Folkeparti går inn for:
- fortsatt økonomisk støtte og stimulering av privat initiativ for tiltak overfor barn og unge.
- å oppmuntre tiltak som stimulerer egenaktivitet
- aktiv bruk av Biorama til teater og konserter. Holmestrand må arbeide for å få tilbake besøk fra Rikskonsertene og Teater Ibsen.
- tilskudd til frivillig arbeid gis under forutsetning av rusfrie miljøer
- foreninger med arbeid for barn og unge prioriteres ved fordeling av økonomisk støtte
- frivillige organisasjoner trekkes aktivt inn i LA21-prosessen
8. KIRKE OG RELIGION
Det norske samfunnet har dype røtter i kristendommen. Den norske kirke er en viktig del av samfunnet, både som trossamfunn og kulturbærer. Kristelig Folkeparti vil støtte arbeid som drives for at alle kan få god sjanse til å møte kristelig forkynnelse og virksomhet.
Kirken må sikres tilstrekkelig økonomi, slik at den ved høytider og i dagligliv kan videreføre den kristne tro, kultur og tradisjoner overfor sine medlemmer, som er nesten hele kommunens befolkning. Det gode samarbeidet mellom kirken og skolen må videreføres.
Også frikirkesamfunnene og de frie kristelige organisasjonene må gis gode arbeidsvilkår og frihet ut fra sin egenart. De kristelige organisasjonene må kunne få kommunal støtte på linje med annet kulturelt arbeid. Bedehusene og frikirker må ivaretas på linje med andre kulturbygg.
De kristelige organisasjonenes barnehager må fortsatt være viktige element i kommunens totale barnehagetilbud. Det er viktig at kommunens barnehagetilbud også inneholder barnehager med utvidet kristen formålsparagraf.
Alle må kunne utøve sin religion uten å bli diskriminert.
Holmestrand Kristelig Folkeparti går inn for:
- videreføring av kristen tro, kultur og tradisjon
- å verne om helligdagsfreden
- å sikre at Den norske kirke får tilstrekkelige ressurser for å utføre sine oppgaver
- at trossamfunn utenfor Den norske kirke må sikres sin rettmessige andel av kommunale tilskudd
- barnehager med utvidet kristen formålsparagraf
9. FAMILIE OG OPPVEKSTMILJØ
Kristelig Folkeparti mener at stabile hjem og familieforhold er av største betydning for barn og ungdom. Barn har rett til trygghet og god voksenkontakt i hjem, barnehage, skole og fritid. Hovedansvaret for barnas oppvekst, må være hos barnas foreldre/foresatte, men barnehagen, skolen og lokalmiljøet er viktige samarbeidspartnere. De foresattes valg må være avgjørende for hva som skal prege barna deres. Et fleksibelt og differensiert barnehagetilbud er nødvendig av hensyn til barna. Utbyggingen av barnehager må fortsette til behovet er dekket.
Likeverdige muligheter, rettigheter og plikter er viktige prinsipp i velferdsstaten. Kvinner og menn har samme verd, og må få like muligheter til å bruke sine evner og anlegg i hjem, arbeid og samfunnsliv. For at likestilling mellom kjønnene skal være en realitet, er det viktig å arbeide for at lønnsforskjellene mellom kvinner og menn fjernes. I likestillingsperspektiv er det også viktig å rette søkelyset på barnefamilienes levekår og gode tilsynsordninger for barn.
Dessverre er det mange enkeltpersoner og familier som har problemer. Derfor går Kristelig Folkeparti inn for at Holmestrand kommune skal gi økonomisk støtte til Krisesenteret, Kirkens SOS, AAN, Incestsenteret, kirkelige og offentlige familierådgivningskontor, som står i rimelig forhold til de tjenester som utføres for innbyggere fra vår kommune.
Holmestrand Kristelig Folkeparti går inn for:
- å gi bedre mulighet til fleksible arbeidstidsløsninger for arbeidstakere som ønsker det.
- holdningsskapende arbeid i skolen for å stimulere til større likhet mellom kjønnene.
- økonomisk støtte til Krisesenteret, Kirkens SOS, AAN, Incestsenteret, kirkelige og offentlige familierådgivningskontor
- utjevning av lønnsforskjellen mellom kvinner og menn
- Se også «skoler og barnehager»
10. SKOLER OG BARNEHAGER
Opplæring i den norske kulturarven, som bygger på kristne og humanistiske verdier, må være grunnleggende. Skolene i Holmestrand må gjennom lokale læreplaner gå aktivt inn i arbeidet med bærekraftig utvikling. Holdningsskapende arbeid må fortsatt få en sentral plass i skolens undervisning. All undervisning må hvile på et etisk fundament. Elever med særskilte vansker må få anledning til å utvikle seg maksimalt på det feltet der de har best utgangspunkt. Det er et mål at alle lykkes på minst ett område.
Alle kommunens fem barneskoler må opprettholdes med faste skolekretsgrenser. Kristelig Folkeparti vil opprettholde retten til å velge privat skole.
Et godt barnehagetilbud er nødvendig av hensyn til barna. Derfor må utbyggingen av barnehager fortsette, med særlig vekt på et differensiert tilbud. Private barnehager med ulik egenart er et viktig supplement til kommunale barnehager, og må få like stor kommunal driftsstøtte pr. plass som kommunenes egne barnehager.
Holmestrand Kristelig Folkeparti går inn for:
- likeverdig kommunal støtte til private som kommunale barnehager som inngår i kommunens totale tilbud
- full barnehagedekning
- at barnehagetilbudet tilpasses behovet. Fleksibilitet i oppholdstider
- at skolene tar aktiv del i LA21-prosessen
- fortsatt 5 barneskoler med faste skolekretsgrenser
- sikre skoleveier. Skoleskyss om nødvendig.
11. HELSE OG OMSORG
Det er en klar og entydig sammenheng mellom livsstil og mange helseproblemer. Livsstilsykdommer som skyldes kosthold, manglende mosjon og bruk av tobakk, alkohol og andre rusmidler utgjør en stadig større del av det totale sykdomsbildet. Vi vet også at mange ulykker skjer i forbindelse med bruk av rusmidler. Den enkeltes valg av livsstil har derfor virkning for hele samfunnet. Samfunnet og enkeltpersoner kan spare svært mye, både av økonomiske ressurser og menneskelige lidelser, ved en forebyggende livsstil.
Kristelig Folkeparti vil derfor føre en forebyggende rusmiddelpolitikk og stimulere til en sunn livsstil. Det vil både samfunnet og enkeltpersoner tjene på utfra flere verdiskalaer. En fundamental oppgave er å verne om de svakes rett og menneskeverd, gjennom hele livet. Rusplanen må følges opp.
Holmestrand har vedtatt en psykiatriplan for å bedre tilbudet til psykisk syke.
KrF går inn for fortsatt utvikling av dagsenter, og kompetansen innen psykiatrien. Botilbud for personer med alvorlige og langvarige psykiske sykdommer må etableres.
Kristelig Folkeparti ønsker å gi funksjonshemmede muligheter til full deltakelse og likestilling i samfunnet. Et samfunn som inkluderer funksjonshemmede i fellesskapet. både fysisk og sosialt, er godt for alle.
Ordningen med omsorgslønn kan spare kommunen for store utgifter samtidig som brukerne i større grad får opprettholdt sitt nettverk. Omsorgslønn bør derfor aktivt brukes som en del av omsorgstilbudet.
Hovedmålsettingen med eldreomsorgen er å bedre våre eldres trivsel og trygghet. De eldre må selv være med å bestemme over sin pensjonisttilværelse, og tas med på råd i saker som angår dem. Det beste er oftest at pleietrengende kan få nødvendig hjelp i sine egne hjem.
Kristelig Folkeparti bygger sitt arbeid på det syn at alle mennesker er likeverdige og at menneskeverdet er ukrenkelig. I stedet for dødshjelp ved livets avslutning, bør det heller satses på livshjelp til en verdig avslutning.
Holmestrand Kristelig Folkeparti går inn for:
- å intensivere opplysningsarbeidet om følgene av narkotika- og alkoholmisbruk
- kommunale ølutsalg
- tak på antall skjenkebevillinger og begrensning på skjenketidene
- rusplanen må følges opp
- botilbud for personer med alvorlige og langvarige psykiske sykdommer
- aktiv bruk av ordningen med omsorgslønn for pårørende som har ansvaret for sterkt pleietrengende
- å legge til rette for at de eldre som ønsker det, kan bo hjemme lengst mulig
- «levende» eldresentre både på Kjærsenteret og på Botne Eldresenter
