
Onsdag 1.februar 1995
Stortingsrepresentant Are Næss (KrF, Hordaland)
Skal Oslo-jenter opplæres til abort uten å vite det?
-Når en arbeidsgruppe oppnevnt av byrådet i Oslo i følge Vårt Land i dag er positiv til at flere jenter bør bruke postkoital prevensjon, er dette egentlig en oppfordring til abort. Dette sier stortingsrepresentant Are Næss fra Kristelig Folkeparti.
-Det er en selvmotsigelse å prøve og redusere aborttallet ved hjelp av postkoital prevensjon (den såkalte angrepillen). Det som egentlig skjer, er at denne pillen kan forårsake utstøtning av et befruktet egg, et egg som jo er et påbegynt menneskeliv, sier Næss.
Han mener det er grunnleggende feil å bygge seksualundervisning og abortforebygging på prevensjonsmidler.
-Utgangspunktet må være holdningsskapende informasjon som setter seksuallivet inn i sin rette sammenheng. Vi må også arbeide for å bygge opp verdier som trofasthet og avholdenhet. Slik informasjon må legge vekt på at det ufødte barn er et menneske med menneskeverd og krav på beskyttelse, sier Are Næss fra Kristelig Folkeparti.
