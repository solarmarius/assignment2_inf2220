
Sosialistisk Venstrepartis Pressetjeneste
SV-støtte til Aksjonen for velferdsstaten
SV gir sin fulle støtte til den kampen Aksjonen for velferdsstaten fører mot en uthuling av kollektive ordninger og mot markedskreftenes økende makt i vårt samfunn. I anledning aksjonsdagen 19. oktober retter SV fokus på denne saken i Stortingets spørretime dagen i forveien, onsdag 18. oktober.
Fra Lisbet Rugtvedt (SV) til barne- og familieministeren:
For barn som tilhører minoriteter er det å gå en norsk barnehage en viktig mulighet til å kunne lære norsk på et tidlig tidspunkt. Så langt har en i Oslo gode erfaringer med prosjektet "Gratis korttidstilbud til alle 5-åringer i Gamle Oslo". Dette tar sikte på å få flere foreldre med minoritetstilhørighet til å la sine barn går i barnehage. Oslo Kommune ønsker å utvide prosjektet til flere bydeler. Vil regjeringen gå inn for en utvidelse av prosjektet?
Fra Hallgeir H. Langeland (SV) til finansministeren:
Aksjonen For velferdsstaten ble startet av fagbevegelsen, og samler i dag organisasjoner med til sammen rundt 950 000 medlemmer. Aksjonen "avviser en globalisering av økonomien som baserer seg på liberalisering, deregulering og fri flyt av kapital", og "krever tiltak mot spekulasjonsøkonomien og begrensning av de multinasjonale selskapers enorme maktposisjon". Er statsråden enig i aksjonens formål, eventuelt hvilke initiativ vil statsråden ta for å følge opp dette formålet?
Fra Kristin Halvorsen (SV) til finansministeren:
Det er dokumentert at det finnes 70 000 fattige barn i dette landet. Regjeringen har ved flere anledninger anerkjent dette som et problem. Hvilke konkrete tiltak vil statsråden sette i verk for å fjerne fattigdommen blant barn i Norge?
Fra Øystein Djupedal (SV) til finansministeren:
I valutaforskriften er målet for pengepolitikken å stabilisere norske kroner mot den felles europeiske valutaen. Krona har nå gjennom lang tid vært sterk mot Euroen, på tross for det har sentralbanken satt opp renta flere ganger. Det kan derfor virke som Regjeringa har akseptert at sentralbanken skal ha en friere stilling i utøvelsen av sitt mandat, og på den måten endre målene for pengepolitikken. Aksepterer statsråden at han dermed ikke skal ha innflytelse på rentefastsettelsen til Norges Bank?
Fra Lisbet Rugtvedt (SV) til samferdselsministeren:
I løpet av de siste fem årene har billettprisene på kollektivtransport økt med 20 pst. på landsbasis på grunn av reduserte tilskudd til kollektivtrafikken. Samtidig er tilbudet en rekke steder redusert. Resultatet er et dyrt og dårlig tilbud. Elev- og studentorganisasjonene og Natur og Ungdom krever en nasjonal student- og elevrabatt på kollektivtrafikken. Vil Regjeringen gå inn for at det gis statlige tilskudd, slik at det kan innføres en slik rabatt?
Fra Rolf Reikvam (SV) til samferdselsministeren:
Prisen på kollektivtrafikken har de fleste steder økt langt utover den generelle prisstigningen. I statsbudsjettet er det foreslått reduserte bensinavgifter noe som vil svekke kollektivtrafikken ytterlige i forhold til privatbilen. Redusert statlige overføringer er den direkte årsaken til den store prisøkningen. I Oslo-området har prisøkningen ført til av folk velger privatbilen. Er statsråden enig i at den sterke prisøkningen har ført til at flere velger bort tog, og hva vil gjøres for å snu utviklingen?
Fra Kristin Halvorsen (SV) til kirke-, utdannings- og forskningsministeren:
I statsbudsjettet for 2000 ble det anslått at egenandelene i grunnskolen utgjorde ca. 100 mill. kroner. Det er grunn til å anta at en del ev egenbetalingen er i strid med opplæringsloven. Alt tyder på at egenbetalingen har økt etter departementets forrige undersøkelse. Vil statsråden ta initiativ til å få en oppdatert oversikt over egenbetalingen i grunnskolen, og vil statsråden pålegge kommunene å fjerne all egenbetalingspraksis som er i strid med opplæringsloven.
