
Fredag 3. juni 1994
KrFK-leder Aud-Inger Aure utfordrer "Kvinneregjeringen":
VIS SØSTER-SOLIDARITET
Vi må ikke stramme inn adgangen til å få uføretrygd
-Det er et paradoks at en regjering som er blitt kjent over hele verden fordi den er ledet av en kvinne, og har så mange kvinnelige medlemmer, ikke har gjort mer for å motvirke den grove uretten som mange norske kvinner lider under i trygdesystemet. Jeg utfordrer kvinneregjeringen til å vise søstersolidaritet i dette spørsmålet. Skjer det ikke noe med denne saken, blir troverdigheten til den norske likestillings-regjeringen sterkt svekket. Det sa lederen for Kristelig Folkepartis Kvinner, Aud-Inger Aure, under sin tale til organisasjonens landsmøte i Oslo fredag.
-Det er først og fremst kvinner som må betale prisen for at kravene til å få innvilget uføretrygd er blitt strengere. Mange av de kvinner som er idag er mellom 50 og 60 år, har vært både dobbelt- og trippelarbeidende, og samfunnet må kunne se at ikke alle holder ut i et slikt hardt løp helt fram til pensjonsalderen. Dette problemet vil forsterke seg i årene som kommer. Dagens middelaldrende kvinner har i større grad enn sine mødre vært ute i full stilling etter endt utdannelse. Samtidig har ikke mannens del i hjemmearbeidet økt i samme grad. Utbrenthet vil, i tillegg til de muskel- og skjelettlidelser som alt har vist seg, bli de dominerende lidelsene for kvinner i 50- og 60-årsalderen. KrFK krever derfor at Regjeringen tar initiativ til at dagens lovverk endres slik at kvinner ikke lenger diskrimineres. Til statsministeren, som selv er lege, vil jeg si: Vær hjemme fra Brüssel såpass lenge at du får rettet opp denne urettferdigheten mot medsøstre som har slitt seg ut i tunge yrker, og nå blir sosialklienter fordi lidelsene deres ikke er "bra nok" til at de sikres et fortsatt inntekstgrunnlag, sa Aud-Inger Aure i talen til KrFKs landsmøte i Oslo fredag.
