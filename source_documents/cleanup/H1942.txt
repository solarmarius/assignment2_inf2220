
Torsdag 16. januar 1992 Sperrefrist: Kl. 17.00
Lars Gunnar Lie, Kr.F.:
"Nulloppgjer" syner solidaritet
-Eit sokalla "nulloppgjer" til våren vil vere ei solidaritetshandling med dei arbeidslause, sa stortingsrepresentant Lars Gunnar Lie (Kr.F., Sogn og Fjordane) på årsmøtet til Vågsøy Kristeleg Folkeparti torsdag 16. januar. Lie, som sit i finanskomiteen i Stortinget, understreka at kampen mot arbeidsløysa er den viktigaste arbeidsoppgåva man står overfor idag.
-Skal ein lukkast i å skapa nye arbeidsplassar, er vi nøydd til å auke konkurranseevna i norsk næringsliv. Vi som er friske, arbeidsføre og har arbeid kan syne solidaritet med dei arbeidslause ved å kreve litt mindre og kanskje yte litt meir, sa Lars Gunnar Lie, og heldt fram:
-Vi kjenner alle uttrykka arbeidsglede, arbeidets velsigning eller arbeidets ljos, og vi veit kor tungt livet kan kjennast når ingen har bruk for evnene og kreftane våre, når vi er til overs eller vert avviste.
Han synte til undersøkingar som stadfest kor mykje det betyr at nokon er glad i ein, har bruk for ein og at ein kan bety noko for andre.
-I ein slik samanhang står arbeidet og arbeidsplassane sentralt, slo Lie fast, la til at samfunnet sjølvsagt må legge tilhøva til rette for auka sysselsetting, til dømes gjennom betring av infrastrukturen. Det vil redusera kostnadene for næringslivet. Lie vona også at det nye skattesystemet, trass i enkelte manglar, vil vera medverkande til å få fleire i arbeid.
