
FREMSKRITTSPARTIETS
STORTINGSGRUPPE
fra Stortingsrepresentant Øystein Hedstrøm
FORESLÅR DEREGULERING AV FJÆRKREMARKEDET
- Tiden er moden for en endring av omsetningssystemet med deregulering av fjærkremarkedet, mener næringspolitisk talsmann i FrP stortingsrepresentant Øystein Hedstrøm. Han fremmer derfor nå et forslag om å ta fjærkre ut av Omsetningsloven.
- Det vil gi økt konkurranse og muliggjøre lavere forbrukerpriser. Fremskrittspartiet er motstander av den over 60 år gamle Omsetningsloven fordi den bidrar til et høyt kostnadsnivå og svekket konkurranseevne. Loven muliggjør at norsk overproduksjon av landbruksvarer tilbakeholdes i reguleringslager for å hindre norske forbrukere i å handle norske kvalitetsprodukter billig. Derfor bør samvirkets reguleringsmyndighet for fjærkre avvikles, mener Hedstrøm.
Hvorfor det nå bare fokuseres på fjærkre, begrunnes med at det er her muligheten til å etablere et politisk flertall for endringer er størst. For kylling er det kort periode fra beslutning om produksjon til produktet er klart for salg.
- I utgangspunktet skulle markedene for fjærkre derfor være håndterlige med tanke på å unngå overproduksjon samt oppnå mer effektiv ressursbruk også uten offentlig markedsregulering, avslutter Hedstrøm.
