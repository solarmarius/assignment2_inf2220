
29. mars 2001
Høyres Stortingsgruppe
Per-Kristian Foss om Langtidsprogrammet 2002-2005
-SKUFFENDE LITE KONKRET
"Langtidsprogrammet er fullt av fagre ord, og enkelte steder ser jeg til og med tilløp til god Høyre-politikk. Men det hjelper lite med fagre ord, når de konkrete valgene ikke blir foretatt," sier Per-Kristian Foss en første kommentar til Regjeringens langtidsprogram.
"Det er trivelig at Regjeringen sier den vil legge vekt på mer velferd, konkurranseutsatt sektor og rettferdig fordeling. Men ingen blir klokere av det. Det er den praktiske avveiningen mellom de ulike hensyn som er viktig. Regjeringen påpeker problemer, men kommer ikke med konkrete forslag til løsninger. I stedet varsler Regjeringen nye utredninger," fortsetter Foss. De få konkrete forslagene går i feil retning. Det er symptomatisk for Regjeringens reformvegring at den går inn for varig vern av fylkeskommunen, og motsetter seg en nødvendig reform av sykelønnsordningen.
"På viktige områder som skole og skatt sier Regjeringen i realiteten ingenting nytt. De skriver nok en gang at det er begrensete muligheter for å øke skatte- og avgiftsnivået. Dette skrev de også i mai i fjor, før de fulgte opp med tidenes kraftigste skatteøkning. For skolen varsler de heller ingenting annet enn nye utredninger," sier Foss, som etterlyser konkrete kvalitetsreformer i skolen.
Forslaget om å bruke realavkastningen fra petroleumsfondet har karakter av å "tenke på et tall". Dette tar ikke hensyn til statens fremtidige pensjonsforpliktelser. Høyre mener vi først bør gjennomføre en trygghetsreform av Folketrygden. Vi bør fondsbasere deler av Folketrygden, der dagens petroleumsfond brukes til å betale inn allerede opptjente forpliktelser til for eksempel tilleggspensjon, samtidig som folks fremtidige innskudd til sin pensjon finansieres med tilsvarende reduksjon i inntektsskatten. Etter en slik reform vil det være langt enklere å fastsette en forsvarlig bruk av petroleumsinntektene. I stedet er Regjeringen i ferd med å oppnevne nok et nytt offentlig utvalg som skal utrede saken.
Spørsmålet om økt bruk av petroleumsinntekter henger også sammen med endringen i Norges Bank valutaforskrift. Høyre tar endringene i valutaforskriften til etterretning, men vil advare Regjeringen mot en bruk av petroleumsinntektene som rammer blant annet barnefamiliene gjennom fortsatt høyt rentenivå, eller nedbygging av næringslivet.
