
12/11-01
Ola D. Gløtvold (Sp):
MYE GJENSTÅR I ELDREOMSORGEN
343 av landets 434 kommuner har nå søknad inne i Husbanken om tilskudd til bygging av i alt 21.736 sykehjemsplasser og omsorgsboliger.
Dette er vel 10.000 boenheter mer enn hva Husbanken har ramme til å bevilge for i år og neste år.
Senterpartiet krever at hele denne søkermassen blir vurdert inn i eldrereformen, og at de tiltak og ordninger som nå gjelder blir videreført.
Vi er fortsatt bekymret for at det vil være lagt for liten vekt på framtidsbehovet for sykehjemsplasser, sier Sp's helse- og sosialpolitiske talsmann, Ola D. Gløtvold.
Eldrereformen må ikke bare bli en boreform, men også føre til bedrede behandlings- og omsorgsforhold. Det er derfor viktig at økonomien for utbyggingen er på plass raskest mulig, slik at behovet for plasser er dekket. Samtidig må det sikres midler til kommunene, slik at driften kan sikre gode nok tjenester for de eldre. Omsorgskvaliteten i dag er i mange tilfeller alt for dårlig, og dette skyldes som regel for lite ressurser.
Derfor er det svært skuffende at Samarbeidsregjeringen svekker kommunenes muligheter til å yte bedre omsorgstjenester gjennom sitt budsjettforslag når det gjelder kommuneøkonomien.
Senterpartiet ønsker å styrke kommunenes driftsmidler med 2.000 mill. kr, og ytterligere bedre de økonomiske forholdene med en samlet gjeldssanering på 12 mrd. kr. Med et slikt økonomisk utgangspunkt ville kommunene ha vært mye bedre i stand til å sikre også en god og forsvarlig eldreomsorg.
Senterpartiet vil kreve at regjeringen nå snarest mulig kommer tilbake med en plan for både utbyggingen av de gjenstående eldreomsorgsplassene og et opplegg for å gi eldrereformen et tjenesteinnhold som sikrer kvaliteten på behandlings- og omsorgstjenestene, sier Sp's helse- og sosialpolitiske talsmann Ola D. Gløtvold.
