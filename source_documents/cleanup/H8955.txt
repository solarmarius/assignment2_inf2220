
2. februar 2005
KrFs nestleder Dagrun Eriksen om ny barnehagelov
- Fullt gjennomslag for KrF!
- Det er en stor seier for Kristelig Folkeparti at Regjeringen ikke vil myke opp reglene for hvor mange førskolelærere det skal være i barnehagene. KrF har dermed fått fullt gjennomslag i denne viktige saken for barnehagebarn og småbarnsforeldre i Norge, jubler Dagrun Eriksen, som er nestleder i KrF.
Dagrun Eriksen roser barne- og familieminister Laila Dåvøy for å ha tatt en klok beslutning:
- Faglig dyktige og mange nok voksne er viktig for at barnas hverdag i barnehagen skal være god. KrFs utgangspunkt har hele tiden vært at bemanningen i barnehagene ikke skal svekkes. Nå viser høringsrunden at 86 % av høringsinstansene er enige med oss, påpeker Dagrun Eriksen.
- Med den store reformen barnehagesektoren nå gjennomgår er det viktig at vi aldri mister fokus på kvaliteten i barnehagene. For å oppnå god kvalititet, er godt og kvalifisert personell helt avgjørende. Jeg vil derfor gratulere Regjeringen med en klok beslutning, avslutter KrFs nestleder Dagrun Eriksen.
