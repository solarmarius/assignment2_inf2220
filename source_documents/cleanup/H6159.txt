
12.09.2002
Arbeiderpartiet
Leirskulen må sikrast
Det er merkeleg korleis politikken stundom fungerer. Eg møter sjeldan politisk motvilje mot leirskule, likevel har eg kvart einaste år på Stortinget måtte slåss for dette tilbodet, skriv stortingsrepresentant Torstein Rudihagen (Ap). Vi treng difor eit regelverk som sikrar leirskuletilbodet, gratis leirskule og ein sikker finansiering. Skal ein få Regjering og stortingsfleirtalet til å vedta det, må det kanskje til eit større trykk frå foreldre og lærarar
Det er merkeleg korleis politikken stundom fungerer. Eg møter sjeldan politisk motvilje mot leirskule, likevel har eg kvart einaste år på Stortinget måtte slåss for dette tilbodet. Det gjentek seg ved kvar behandling av kommuneproposisjonen om våren, ved budsjettbehandlinga og ved behandling av opplæringslov og planar. Vekslande regjeringar (styrt av byråkratiet?) føreslår å innlemme statstilskotet til refusjon av lærarløn til leirskulelærarane i rammeoverføringane til kommunane. Så langt har vi greidd å snu dette i Stortinget, men i vår hadde regjeringspartia og Frp inngått ein" hellig allianse" som gjorde at vi tapte denne kampen.
Kvifor bør tilskotet vere øyremerka?
Ein kommune som har ein leirskule, har og arbeidsgivar- og lønsansvaret for det pedagogiske personalet på leirskulen. Det er ryddig og det sikrar kvaliteten på opplæringa. Ein kommune kan ta på seg ansvaret med undervisning av elevar frå andre kommunar så lenge den har ein tryggleik for at brukarkommunane vil refundere lærarløna. Så lenge brukarkommunane får desse tilskota øremerka til leirskuleundervisning, er det i stor grad ein slik tryggleik. Går dette inn i rammeoverføringane, vil kommunane med sin tronge økonomi sjølvsagt sette dette tiltaket opp i mot andre formål. Andre alternativ vil fort blir valt og leirskulesystemet vil rakne.
Ein anna måte å sikre systemet på, er å få kravet om ei vekes leirskule inn i opplæringslova. Det foreslo Arbeidarpartiet da lova skulle endrast, men berre SV støtta oss i dette. Likevel uttalte et stortingsfleirtal der Krf, SP og V var med, for halvtanna år sidan, at øremerkinga måtte halde fram til leirskuleverksemda vart sikra gjennom regelverk eller på anna måte. I regjeringsposisjon gjer altså Krf og V noko heilt anna.
Gratis leirskule
Fram til nå har elevane sjølve måtte dekke utgiftene til reise og losji, men ikkje undervisning. Arbeidarpartiet forplikta seg i valkampen på at grunnskulen skulle vera gratis tvers igjennom. Dette vart fylgd opp i Stoltenbergregjeringa sitt budsjettframlegg. Bondevik-regjeringa som overtok etter valet, slutta seg til dette. Så synte det seg utover våren at dei 25 millionane som ligg i budsjettet ikkje er nok til å dekke elevane sine reise- og opphaldsutgifter. Derfor foreslo Arbeidarpartiet i revideringa av budsjettet 15 millionar meir. Men den" hellige alliansen" mellom Regjeringa og Frp sørgde for å stemme ned dette. Skal elevane da få dekke reise- og opphald, må kommunane delvis dekke dette. Mange seier nei, og dermed mister elevane dette unike tilbodet.
Kvifor leirskule?
I Oppland har vi mange leirskular. Dei gjev arbeidsplassar og bidreg på mange måtar til levande bygder. Det er viktig, men det er tilbodet til elevane som her er viktigast. Ei veke med uteskule i eit anna miljø enn det vante, gjev elevane ei oppleving, ein fagleg og sosial utvikling som ingen anna skuleveke.
Her kan spira til framtidig friluftsliv og bruk av naturen på ein miljøvenleg måte bli sådd. I eit stadig meir urbanisert og naturfjernt oppvekstmiljø med liten fysisk aktivitet blir dette stadig viktigare. Det blir derfor heilt meiningslaust å fjerne eit tilbod som er viktigare enn nokon gong.
Kan ein ikkje drive uteskule i heimemiljøet i staden?
Sjølvsagt skal ein gjera det - ikkje i staden for, men i tillegg. Uteskule og friluftsliv må vera ein integrert del av undervisninga i alle skulane. Av eigen røynsle veit eg kva verdi overnattingsturar i telt, sykkelturar og fotturar har for elevane og miljøet i ei klasse. Men ein ser kor ulikt skular og lærarar får dette til.
Ei vekes opphold ved kysten for innlandskrabber eller på fjellet for kyst- og bybarn med eit godt tilpassa opplegg med dyktige fagfolk, bør elevane få i tillegg.
Leirskule må sikrast
Denne årlege kampen for ei viktig sak, men svært liten i ein stor budsjettsamanheng, burde vi snart sleppe unna. Vi treng eit regelverk som sikrar leirskuletilbodet, gratis leirskule og ein sikker finansiering. Skal ein få Regjering og stortingsfleirtalet til å vedta det, må det kanskje til eit større trykk frå foreldre og lærarar.
