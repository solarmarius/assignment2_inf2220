
torsdag 29. mars 2001 10:56:34
Gunnar Kvassheim (Venstre) om Regjeringens langtidsprogram:
Stø kurs for gasskraftsosialismen
- Langtidsprogrammet viser at Norge er lenger fra å oppfylle Kyoto-avtalens mål enn noen gang. Den naturlige konsekvensen bør være å parkere planene om å bygge forurensende gasskraftverk, og i stedet satse storstilt på å gjøre rene gasskraftverk lønnsomme. Arbeiderpartiet gjør ikke dette, og har ingen strategi for å få ned de norske klimautslippene. Langtidsprogrammet er en ny bekreftelse på at miljøverstingene styrer norsk klimapolitikk. Det er Venstres nestleder Gunnar Kvassheims første kommentar til regjeringens langtidsprogram.
- For å oppfylle Kyoto-avtalens mål, må klimautslippene reduseres betydelig. Med sitt gasskraftkjør overfører Regjeringen store kostnader med CO2-reduksjoner til andre næringer og folk flest. Hvor høy regningen for frislippet av gasskraftverk blir vet ingen i dag, men den blir høy, sier Gunnar Kvassheim. Arbeiderpartiet lar også nå anledningen gå fra seg til å legge om til en mer framtidsrettet energipolitikk på miljøets premisser. En framtidsrettet miljøpolitikk burde vært en selvsagt del av et Langtidsprogram.
- Langtidsprogrammets miljøsvikt kommer på toppen av Arbeiderpartiets forslag i statsbudsjettet som bl.a. ville gjøre kollektivtrafikk dyrere og kutte i satsingen på alternativ energi, og Regjeringens nasjonale transportplan som ikke løser byenes miljø- og trafikkproblemer. Langtidsprogrammet bekrefter behovet for taktskifte i norsk miljøpolitikk, og at det må begynne med å fjerne gasskraftsosialistene fra regjeringskontorene, sier Gunnar Kvassheim.
