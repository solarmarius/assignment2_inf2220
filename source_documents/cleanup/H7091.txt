
Fylkestingsprogram 2003 - 2007
Møre og Romsdal Arbeiderparti
Det er ingen motsetning mellom individuell frihet og et sterkt fellesskap. Tvert imot gir gode fellesskapsløsninger alle bedre mulighet til å bestemme over eget liv.
Møre og Romsdal for å skape og å dele
Arbeiderpartiets viktigste prioriteringer for å trygge hverdagen til folk:
Arbeid til alle er et grunnleggende mål for Arbeiderpartiet. Ingen annen enkeltfaktor bidrar mer til økte ulikheter enn arbeidsledighet.
Sikre et rettferdig stabilt pensjonssystem som følger inntektsutviklingen i samfunnet. Pensjonene må stå i forhold til tidligere arbeidsinntekt, og deltidsarbeid må gi pensjonstillegg. Pensjonene sikres for framtida ved å gjøre oljefondet om til et pensjonsfond.
Innføre lovfestet rett til barnehageplass innen 2005, og halvere foreldrebetalingen til maksimalt 1.500 kroner pr. måned. Foreldrebetalingen skal ikke øke mer enn kostnadsutviklingen i barnehagesektoren.
Sikre arbeidstakernes rettigheter i sykelønnsordningen og slå ring om AFP.
Bygge flere boliger og styrke den offentlige innsatsen for at flere skal få råd til en god bolig til en overkommelig pris.
Møre og Romsdal
steikje-fole-kjølebra ! ! !
Møre og Romsdal er et fantastisk område i mangfold og verdier. Naturen har vært gavmild mot vårt fylke med: hav, fjord, fjell og daler. Denne naturen har menneskene i generasjoner hatt evne til å utvikle til en rik kultur og til betydelig verdiskapning.
Vi står for noe av den største verdiskapningen nasjonalt innenfor industri, bergverk, fiske, landbruk, kompetanse, design, olje og gass.
Dersom Møre og Romsdal fortsatt skal være et godt fylke å leve og arbeide i, må vi stå sammen om utviklingen. Arbeidet med ilandføring av gassen fra "Ormen Lange" er et godt eksempel på hva vi kan oppnå ved å stå sammen.
Fylkeskommunen er et godt redskap for å markedsføre våre behov og muligheter. Dersom fylkeskommunen blir avviklet, vil det være til stor skade for demokratiet og muligheten til å ivareta distriktenes behov. Møre og Romsdal skal være et sterkt og eget fylke, og samarbeide både med regionene Midt-Norge og Vest-Norge.
Stortinget har bestemt at vi fortsatt skal ha et demokratisk styrt forvaltningsnivå mellom staten og primærkommunene. Alternativet til demokratiet vil være at beslutninger blir truffet i de lukkede rom av byråkratiet, særinteresser og kapitalmakta.
Møre og Romsdal Arbeiderparti vil bruke fylkeskommunen til å kjempe for ressurser til beste for menneskene og næringsvirksomheten i fylket. Møre og Romsdal er mulighetenes samfunn. Vi er kommet langt fordi vi har tatt vare på evnen til å skape og å dele. Ikke bare det ene eller bare det andre  men begge deler. Dette skal vi slå ring om. Vi vil at mulighetene blir brukt til å skape en bedre hverdag for folk flest, og for de som trenger det mest.
Møre og Romsdal Arbeiderparti vil bruke fylkeskommunens ansvar for videregående skole, kultur, næringspolitikk og samferdsel til å gjøre Møre og Romsdal til fortsatt et godt sted å bo for alle.
Møre og Romsdal Arbeiderparti vil beholde en desentralisert tannhelsetjeneste og arbeide for at egenandelene blir redusert.
Møre og Romsdal Arbeiderparti vil arbeide for å øke livskvaliteten for rusmisbrukere ved å gi et bedre helse- og behandlingstilbud, samt rehabilitering med sikte på rusfrihet og tilfredsstillende fungering i forhold til arbeid, utdanning, bolig og sosialt nettverk.
Møre og Romsdal Arbeiderparti går inn for å fjerne aldersgrensen for medisinsk behandling av tunge rusmisbrukere, samt økning av bevilgninger til denne gruppen.
Vi har fortsatt utfordringer i kampen for likestilling for alle. Arbeiderpartiet mener alle som bor i Norge skal ha samme muligheter, retter og plikter uavhengig av kjønn, bosted og funksjonsnivå.
Møre og Romsdal Arbeiderparti vil arbeide for at befolkningen i fylket sikres gode sykehustjenester ved fire godt fungerende sykehus, med akuttfunksjoner.
Møre og Romsdal Arbeiderparti vil bruke de posisjoner folket ved valg gir oss til å utvikle et rettferdig Norge hvor alle får anledning til å utvikle seg og sine muligheter.
Industri og næringspolitikk for verdiskapning
Arbeiderpartiets mål i næringspolitikken er å sikre grunnlaget for næringsvirksomhet i hele fylket, og aktivt bidra til økt bærekraftig utvikling og verdiskapning. Møre og Romsdal har store ressurser i form av fisk, olje, gass og vannkraft. Verdiskapningen av fylkets eksportindustri tilsvarer hvert år nesten hele avkastningen av oljefondet. Videreutvikling av dette næringsgrunnlaget vil være viktig for norsk økonomi og våre velferdsgoder i all tid framover. Industri, skipsfart, landbruk, fiske og turisme betyr mye for verdiskapningen, sysselsettingen og bosetningen i fylket.
Det er Arbeiderpartiets mål at vi også i framtida skal ha betydelig industri-, landsbruks-, fiskeri- og havbruksvirksomhet i fylket. Fiskerinæringen har store vekstmuligheter dersom forholdene totalt blir lagt til rette. Vår viktigste ressurs er imidlertid mennesket selv. Investeringer i kompetanse gjennom livslang læring, forskning og utvikling vil være avgjørende for å kunne bruke naturressursene best mulig, og for å skape nye og konkurransedyktige arbeidsplasser i en stadig mer global økonomi. Fylkeskommunen er en dør for næringslivet og kommuner inn til konglomeratet av EU-program, knyttet til opplæring, utveksling, bedriftsutvikling og regional utvikling.
En forutsetning for å sikre sysselsettingen og verdiskapningen er at vi holder orden i norsk økonomi. Arbeiderpartiet vil arbeide for et mer rettferdig skattesystem med skattelette for lavtlønnsinntekter og avgiftsreduksjoner som kommer folk flest til gode.
Arbeiderpartiet ønsker levende og velstelte bygder. Det er derfor viktig at vi opprettholder varierte landbruks-, fiskeri- og havbruksnæringer.
Vekstkraftige bo- og arbeidsmarkedsregioner i fylket vil gi bedre valgmuligheter på arbeidsmarkedet for ungdom, og være et godt virkemiddel mot utflytting.
Møre og Romsdal har få statlige arbeidsplasser i forhold til folketallet og sammenlignet med andre fylker det er naturlig å sammenligne seg med. Vi vil sterkt bidra til at vårt fylke får sin naturlige del av statlige arbeidsplasser.
Arbeiderpartiet vil aktivt bruke virkemidlene innenfor kultur, undervisning og samferdsel sammen med regional planlegging og utvikling for å sikre videre verdiskapning i fylket.
Arbeiderpartiet vil:
Bidra til trygge arbeidsplasser og lavere rente gjennom en ansvarlig økonomisk politikk.
Føre en helhetlig kystpolitikk som lykkes med å koble naturgitte ressurser, offentlig infrastruktur og menneskelig skaperkraft.
Støtte møbelindustrien og maritime bedrifter i arbeidet med nasjonale og internasjonale utfordringer.
Videreutvikle fiskeri-, landbruks- og havbruksnæringen ved å sikre en høy og målrettet innsats bl.a. innenfor forskning og utvikling.
Arbeide for å sikre lokale eierskap av bedriftene, økte utviklings- og omstillingsmidler i SND og at statlige midler ikke gis til bedrifter som flytter arbeidsplasser ut av landet.
Arbeide for og tilrettelegge for ilandføring av gass fra "Ormen Lange" til Aukra. Utnytte gassen på Aukra og Tjeldbergodden til fornyelse av industri, skape nye arbeidsplasser og øke verdiskapningen innenfor våre internasjonale klimaforpliktelser.
Støtte arbeidet/planene for bygging av naturgassanlegg på Tjeldbergodden.
Satse på energiøkonomisering og alternativ energi. Vi vil arbeide for at alternative fornybare energikilder som bl.a. bioenergi, varmepumper, varmesentraler og vindkraft skal gi et større tilskudd til energibruken vår.
Arbeide for full utbygging av vindmølleparken på Smøla.
Satse på et levedyktig og bærekraftig landbruk som bidrar til produksjon av trygg mat. Vi må videreutvikle bruk som gir solid grunnlag for sysselsetting og inntekt, ved også å gi vekstmuligheter for de som driver i kombinasjon med andre næringer.
Støtte aktivt opp om markedsføring av Møre og Romsdal som turistfylke, basert på både natur og kulturturisme.
Arbeide for bredbåndsutvikling i geografiske områder som ikke er kommersielt interessant å bygge ut.
Bruke den nye rollen til fylkeskommunen som regional utviklingsaktør til utvikling av regional ideutvikling og regionale kompetansemiljøer.
En framtidsrettet skole
Ungdom og utdanning er noe av det aller viktigste i den nye fylkeskommunen. Kvalitet og tilgjengelighet på undervisning i videregående skole og høyere utdanning er en forutsetning for at næringslivet i Møre og Romsdal fortsatt skal kunne inneha sin sterke posisjon og videreutvikle sine virksomheter. Gjennom samarbeid mellom skole og næringsliv sikrer vi at utdanningen er relevant i forhold til den hverdagen ungdommen møter når de skal ut i arbeid. Samarbeid bidrar til kompetanseutvikling i både bedriftene og i skolene og det gir ungdommen økt kjennskap til yrkeslivet.
Det er viktig at ungdom i større grad blir motivert til å velge yrkesfag på videregående skoler. Fagopplæringen må bli mindre teoretisk og akademisk.
Det er viktig at ungdom får tilbud om videregående utdanning i skoler med bredt faglig tilbud i nærheten av der de bor.
Eksisterende kunnskaper og erfaring på arbeidsplassene må tas vare på og få mulighet til å videreutvikles. De videregående skolene skal være kraftsentra i det regionale og lokale utviklingsarbeidet innenfor kultur og næringsliv, og ta hånd om løpende behov for grunn-, etter- og videreutdanning for voksne.
Arbeiderpartiet vil:
Sikre elevenes og de ansattes rett til godt arbeidsmiljø og følge opp opprustingen av skolebygg.
Arbeide for at elevene får delta i planlegging og evaluering av både undervisning og fornying av skolebygg.
Arbeide for at undervisningen tilpasses slik at alle elevene får utvikle sine evner.
Arbeide for skolemiljøer med bredt faglig tilbud.
At de videregående skolene ikke skal ha mer enn 1.000 elever hver.
Gjøre den offentlige skolen gratis. Ingen skal stenges ute fra aktiviteter på grunn av egenandeler, og lærermidler i videregående skole skal være gratis.
Styrke det forpliktende samarbeidet mellom skole og næringsliv.
Styrke yrkes- og utdanningsrådgivningen.
Styrke skolehelsetjenesten og den pedagogisk/psykologiske tjenesten i den videregående skole.
Gjøre teoretiske fag på yrkesfaglige linjer mer yrkesrettet, og gjøre det lettere å ta hele opplæringen i bedriftene.
Arbeide for å styrke lærlingeordningen og sørge for at fylkeskommunen selv er en aktiv lærlingebedrift.
Øke samarbeidet med studieorganisasjonene for å sikre voksne arbeidstakere sine rettigheter for etter- og videreutdanning.
Fremme forskning og høgskolestudier og disse miljøenes samarbeid med yrkeslivet.
Styrke høgskolenes rolle i den regionale utvikling blant annet gjennom å satse på forskning, forskningsformidling, desentralisert utdanning, samt etter- og videreutdanning.
Kultur - noe å leve for
Møre og Romsdal er et kulturfylke med rike og allsidige muligheter. Kulturpolitikk blir en viktig forutsetning for å styrke dette fylkets identitet og muligheter.
Arbeiderpartiet vil gi hver enkelt mulighet til opplevelser og utfoldelse. Målet er å gi flere gode møter med kultur og mulighet for den enkelte til å bruke sine skapende evner. Som motvekt til vekst i den kommersielle underholdningsindustrien trenger vi arenaer og opplevelsestilbud som er åpne for alle. Kunst og kultur er også et område hvor vi utnytter de positive sidene ved at vårt samfunn blir stadig mer flerkulturelt. Kunstnernes kreative kompetanse er i økende grad også ettertraktet innenfor andre samfunnsområder. Denne utviklingen kan gi grobunn for ny næringsaktivitet, med positive ringvirkninger både regionalt og nasjonalt.
Både den norske kirke og andre trossamfunn utgjør en viktig del av mange lokalsamfunn i vårt fylke og bidrar til å styrke kultur og lokal tilhørighet.
Arbeiderpartiet mener det offentlige må spille en aktiv rolle i oppbyggingen av kulturelle møteplasser, og vi vil gi økonomisk støtte til et mangfold av aktiviteter. Alle skolebarn skal få "kultur-niste" som inneholder møter med forfattere og billedkunstnere, musikk-, dans- og teateropplevelser, samt kjennskap til egen historie gjennom besøk i bibliotek og museer.
Tilgang til idrettsaktiviteter skal gi barn og unge uansett funksjonsnivå opplevelser av fysisk mestring og fellesskap. Offentlig støtte til det frivillige barne- og ungdomsarbeidet i regi av for eksempel korps og idrettslag skal økes. Rammevilkårene skal bli bedre.
Nye utfordringer ligger i oppgaver knyttet til kultur som forebyggende helsearbeid og bredere samarbeid med samla frivillig sektor.
Møre og Romsdal er et av de beste kulturfylkene til tross for at vi er det nest dårligste fylket i offentlig støtte til kulturorganisasjoner. Foreldre sliter seg ut på inntektsbringende tiltak, og lokale organisasjoner sliter med byråkratisering.
Arbeiderpartiet vil:
Hvert år trappe opp bevilgningene til kulturformål.
Støtte opp om regionale kulturinstitusjoner og et mangfold av kulturarrangementer.
Styrke rammevilkårene for det frivillige lagsarbeidet.
Arbeide for at de frivillige organisasjonene får tilbud om opplæring og sekretærhjelp.
At endret fordeling av tippemidler skal gå til idrettsanlegg, friluftsanlegg og betydelig løft til de frivillige barne- og ungdomsaktivitetene.
Prioritere støtte til nærmiljøanlegg.
At offentlige lokaler stilles til gratis disposisjon for barn og unge.
Videreføre og videreutvikle "kultur-nista".
Sikre tilgjengelighet til gratis bibliotektjenester i alle kommuner.
Sørge for bedre samarbeid mellom skole, idrett og kultur for å skape gode tilbud i nærmiljøet.
Støtte flerkulturelle arrangementer.
Satse på kulturelt mangfold som integrerer fremmede kulturer og gir et åpnere samfunn.
Støtte utgivelse av regional kulturhistorie.
Samferdsel for utvikling
Samferdsel er limet som holder fylket sammen og som gir oss og våre produkter mulighet til å komme raskt og trygt til andre deler av landet og ut i den store verden. Samferdsel er et svært viktig virkemiddel for fortsatt næringsutvikling og for at menneskene skal kunne dra nytte av kultur-, undervisnings-, handels- og jobbtilbud.
Møre og Romsdals spesielle geografi med svært mange ferjestrekninger, fjelloverganger og rasutsatte veistrekninger må føre til at vi får en stor del av de nasjonale veimidlene.
Utvikling av stamvegnett langs kysten og til Østlandet og utvikling av eksporthavner vil gi nye og økte muligheter for verdiskapning i næringslivet.
Livskraftige regionalsentra for arbeid, handel, undervisning og kultur er avgjørende for muligheten til fortsatt bosetning i alle kommunene. Rassikring, nattferjer og økt satsing på kollektivtransport vil være avgjørende virkemidler.
Sikring av ferje- og transportleiene langs kysten og i fjordene som har vært forsømt i flere år, må settes i fokus.
Samferdsel dreier seg også om å sikre fotgjengere og syklister.
Arbeiderpartiet vil:
Prioritere innsatsen for å trygge veiene mot ras og fortsette utbyggingen av gang- og sykkelveier.
Sørge for at fylkets veinett blir opprustet og får fast dekke innen utgangen av valgperioden, slik at det kan betjene industrien og befolkningen på en tilfredsstillende måte.
Arbeide for tilfredsstillende veistandard til gassknutepunktene på Aukra og Tjelbergodden.
Arbeide for at flere ferjestrekninger blir erstattet med fast samband der ferjesubsidier er en del av finansieringen.
Arbeide for et offentlig tjenestetilbud som er tilgjengelig for alle og tilrettelagt for mennesker med funksjonshemninger.
Åpne flere ferjestrekninger for nattsamband.
Arbeide for å fornye ferjeflåten.
Arbeide for å opprettholde fire flyplasser og et bedre rutetilbud, samt sikre helikopterbasen på Kvernberget.
Bruke kollektivtransporten som et virkemiddel for å opprettholde bosetting i hele fylket og videreutvikle regionsentrene.
Arbeide for å styrke kollektivtransporten, spesielt med hensyn til eldre, uføre og ungdom.
Oppruste Øst-Vest sambandet gjennom Romsdal.
Arbeide for større bevilgninger til Kyststamvegen med tilførselsveier.
Forbedre havnetilbudet og tilførselsveiene.
At Ålesund som nasjonalhavn må utvikles, samt arbeide for at Kristiansund får status som regionhavn.
Arbeide for bedre merking av sjøtransportleiene.
At sikkerheten langs kysten blir ivaretatt.
Arbeide for realisering av Stad skipstunnel.
Et godt miljø og en rein natur
Arbeiderpartiet vil at alle skal ha tilgang til et godt miljø og en rein natur. Framtidas generasjoner må sikres tilgang til den samme ressursmengden og det samme biologiske mangfoldet som vi har i dag. Vi må derfor legge om aktivitetene våre i en mer miljøvennlig retning. Innbyggerne må få mulighet til å delta i utformingen av den lokale miljøpolitikken.
Møre og Romsdal har store nasjonalparker, landskapsvernområder og nasjonale turistveier som er ressurser som må markedsføres og nyttes i forhold til turisme og rekreasjon.
Arbeiderpartiet vil være en pådriver i arbeidet for å oppfylle våre internasjonale forpliktelser til reduksjon i utslipp av klimagasser. Målene om mindre utslipp og reduserte inngrep i naturen legger rammene for vår energipolitikk. Tiden for de store vannkraftutbyggingene er over, men opprusting av de eksisterende anleggene kan øke krafttilbudet. Vi har som mål å redusere energiforbruket. Vi vil derfor stimulere til energisparing i husholdninger, tjenesteytende næringer og i industrien, samt øke satsingen på fornybare energikilder.
Arbeiderpartiet vil hindre tap av biologisk mangfold og sikre alles rett til å oppleve det mangfoldet naturen byr på. En stadig større del av det ubebygde arealet og den urørte naturen er også truet av inngrep. Derfor må vi verne viktige naturområder.
Arbeiderpartiet vil:
Styrke allemannsretten ved å sikre fri ferdsel og friareal.
Sikre vill-laksen i våre vassdrag.
Sikre fiskebestanden i våre havområder gjennom miljøovervåkning og etablering av trygge transportkorridorer langs kysten.
Stimulere til energisparing og øke satsingen på fornybare energikilder.
Arbeide for å ta i bruk hydrogen som drivstoff og i kraftproduksjonen.
Arbeide for flere gassdrevne ferjer og busser.
Arbeide for fortsatt reduksjon i utslippene av giftstoffer og sørge for bedre håndtering av atomavfall, også lavradioaktivt avfall og arbeide for å få stengt Sellafield-anlegget. Vi vil styrke oppryddingen av PCB-holdig avfall, spesielt i havneområdene.
Øke innsatsen for å få flere til å reise med tog og flytte godstransport over på jernbane og båt.
Legge bedre til rette for bruk av sykkel, og sikre trygge skoleveier for å redusere transportbehovet.
