
Stortinget 07.05.02
finanspolitisk talsmann i Senterpartiet, Morten Lund
Revidert Nasjonalbudsjett: Alarmerende for distriktene
Regjeringen fortsetter sitt korstog mot distriktene i Revidert Nasjonalbudsjett. Årets statsbudsjett inneholdt dramatiske distriktspolitiske kutt. Mange hadde håpet at regjeringen ville rette opp noe av dette i Revidert Nasjonalbudsjett. Men her varsles det ikke noe løft for distriktene. Tvert om, her varsles flere angrep på distriktene:
-puslete erstatning for de store områder staten vil verne
-manglende kompensasjon for tapt eiendomsskatt til kraftkommuner
-ingen satsing på å få bredbånd til hele landet
- De massive kuttene i distriktspolitikken, blant annet på SND, kommunale næringsfond og samferdsel, i årets budsjett, blir ikke endret i Revidert Nasjonalbudsjett. Dette viser at det er en bevisst politikk for sentralisering og avfolking av distriktene Bondevik II-regjeringen fører, sier finanspolitisk talsmann i Senterpartiet, Morten Lund.
Regjeringen prioriterte i årets statsbudsjett å gi skattelette til de som har mest, noe som har gitt en lang rekke uløste oppgaver. I Revidert Nasjonalbudsjett har regjeringen bare delvis greid å rydde opp i sitt synderegister, ved å bevilge noe mer penger til sykehus, kommuner og forsvaret.
Regjeringen varsler at Mattilsynet skal legges til Ås. Det er en sterk overdrivelse å kalle dette utflytting fra Oslo, når hovedkontoret nå plasseres et steinkast unna bygrensa. Den nye modellen, hvor staten overtar nok en kommunal oppgave og mange laboratorier i distriktene kan bli nedlagt, vil føre til tap av kompetanse i mange lokalsamfunn.
Regjeringen signaliserer at staten skal overta den kommunale skatteinnkrevingen. Dette er nok en sentralisering av oppgaver til staten, og vil føre til at viktige kompetansemiljø i kommunene forsvinner.
Senterpartiet vil jobbe for å få mer penger til distriktspolitikken. I tillegg er det helt nødvendig å sikre større bevilgninger til sykehus, skole, eldreomsorg, samferdsel og forsvar, sier Lund.
