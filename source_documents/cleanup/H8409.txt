
31.5.2004
Stortingsrepresentant Morten Lund, Senterpartiet
Spørsmål til næringsministeren: NEDLEGGINGEN AV BILFABRIKKEN I AURSKOG MÅ STANSES
Dersom det medfører riktighet at Ford solgte bilfabrikken i Aurskog til en indisk forretningsmann ut fra en avtalt intensjon om nedlegging, må dette gi grunnlag for å legge et sterkt press på Ford slik at noen av de seriøse kjøperne kan komme inn i bildet. El.bilen Think har i flere år vært en svært verdifull miljøvimpel for Ford. De løfter som ble avgitt i nærvær av Kongen og statsministeren da Ford overtok, vil Ford måtte forholde seg til på en seriøs måte. Salg til en forretningsmann med et så frynsete rulleblad som artikkelen antyder, kan ikke Ford være bekjent av.
Jeg ønsker at næringsministeren nå undersøker riktigheten i artikkelen som sto i Dagens Næringsliv sist lørdag, bl.a. ved å kontakte de ansvarlige i Ford og det nye eierfirmaet. Jeg har derfor stilt følgende skriftlige spørsmål til Næringsministeren som må besvares i løpet av en uke:
Ifølge en artikkel i Dagens Næringsliv foregår en planlagt nedlegging av bilfabrikken i Aurskog. Det hevdes at det selskap Ford solgte fabrikken til for ett år siden er kjent for å legge ned bedrifter og for å ha påført kreditorer i mange land store tap. Lov om erverv som skulle hindre salg til useriøse eiere, er avskaffet. Samtidig ble tidligere krav knyttet til løfter fra store eiere opphevet. Hva vil Regjeringen nå foreta seg slik at produksjonen av miljøbilen Think kan komme i gang igjen i Aurskog?
