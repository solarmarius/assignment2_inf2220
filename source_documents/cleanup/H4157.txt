
mandag 30. september 1996 13:32:02
Ett års langspurt for Venstre II
Den klart mest realistiske sjanse for fornying av norsk politikk etter valget neste høst er at Venstre kommer inn på Stortinget med seks-åtte representanter. Det sa Venstres nestleder, Guro Fjellanger da hun presenterte partiets valgkampstrategi på Venstres store landskonferanse i Oslo i dag.
Over 300 venstrefolk fra hele landet var samlet på konferansen, hvor også forslaget til stortingsvalgprogram for Venstre ble offentliggjort.
Guro Fjellanger mente utgangspunktet er mye bedre for Venstre denne gangen enn tidligere når partiet har ligget godt an foran et stortingsvalg. Velgerstabiliteten er mye større enn før, hvor Venstre har pleid å skifte ut mer enn halvparten av velgerne sine fra valg til valg.
- Vi skal en gang for alle ta bort myten om at det er bortkastet å stemme Venstre, sa Guro Fjellanger.
Mandatsjanser
Straks Venstre kommer over fire prosent får partiet mange flere representanter på Stortinget fordi en da vil ta en rekke utjevningsmandater. Guro Fjellanger sa at Venstre har klare sjanser til å få stortingsrepresentanter fra flere enn halvparten av fylkene. Selv ligger hun an til å bli satt på førsteplass i Nordland, og vil ha svært gode sjanser til å komme inn på Stortinget så sant Venstre holder seg over fire prosent.
Motvind
- Kan dette gå bra, spør mange venstrefolk, som har erfart tidligere tilbakeslag. Det blir som Bodø-væringan´ som er så vant til å gå i motvind at de faller når det slutter å blåse, sa Guro Fjellanger. Hun understreket at dersom Venstre skal komme inn, er det også noen som må ut. Derfor kommer venstrefolk til å oppleve mye motvind i tiden fram mot valget, og må forberede seg på det.
Politiske regnskap
Om kort tid kommer Venstre til å legge fram politiske regnskap fra kommunestyregruppene rundt omkring i landet. Dette er en måte å fortsette den direkte kontakten mellom velgerne og de som er valgt som Venstre forpliktet seg på ved kommunevalget sist høst.
Guro Fjellanger fortalte også at Venstre planlegger en stor aksjon i dagene foran valget neste år. 25.000 personer skal kontaktes direkte de siste dagene. Klarer partiet å skaffe seg så mange nye velgere vil målet om en større stortingsgruppe kunne lykkes.
