
Kjell Magne Bondevik lanserer bok:
For lite ideologisk debatt i norsk politikk!
Tirsdag 30. august 1994
- Det er altfor lite ideologisk debatt i norsk politikk. Derfor blir også politikken ofte "blodfattig", og enkelte partier får raske oppturer og nedturer i tilslutning fordi de mangler ideologisk fundament og lange linjer i sin politikk.
Det var Kristelig Folkepartis leder, Kjell Magne Bondevik, som sa dette da han på en pressekonferanse tirsdag lanserte en bok han har skrevet om ideologi og politikk. Boka kalles "Det tredje alternativet" - om kristendemokratisk politikk "på norsk".
- I disse mediatider må vi politikere ofte uttale oss i overskrifter og ingresser. Dermed kan de politiske budskap lett bli overfladiske og "utspillspreget", en typisk "fra-dag-til-dag-politikk".
Det er helt nødvendig at vi som politikere også går mer i dybden, definerer vår ideologiske og verdimessige plattform og trekker konsekvensene fra dette og over til politiske saker. Kort sagt: Vi må oppholde oss mer med de "lange linjer" i politikken.
Etter 11 år som partileder er det vel på tide at jeg samler noen av de mer prinsippielle tanker jeg har gjort meg om Kristelig Folkepartis grunnsyn og politikk i en liten bok. Jeg har også oppdaget at det egentlig ikke tidligere på denne måten er gitt en samlet fremstilling av en "KrF-forståelse" av forholdet mellom kristendom og politikk, verdier og prinsipper og politiske hovedstandpunkter.
Temaet kristendom og politikk er stadig like aktuelt. Vi ser fortsatt eksempler både på dem som vil fornekte at det her er noen sammenheng og eksempler på dem som forenkler disse sammenhengene. Jeg håper jeg gjennom denne boka har gitt et bidrag til en mer reflektert og ansvarlig omtale av forholdet mellom kristendom og politikk.
I den senere tid er det blitt lettere å tale om etikk, moral og verdier i samfunnsdebatten. Men ofte blir disse begrepene brukt uten en nærmere innholdsbeskrivelse. Jeg forsøker i boka å definere nærmere hva disse begrepene kan bety i en politisk sammenheng.
Mange har spurt etter Kristelig Folkepartis plassering i det politiske landskap. Men først og fremst er det viktig å plassere partiet i forhold til de grunnleggende ideologiske retningene i samfunnsdebatten. Kristelig Folkeparti er en del av en større internasjonal kristendemokratisk bevegelse, selv om KrF også er ulik mange av de øvrige kristendemokratiske partiene. Jeg gjennomgår i boka ideologiske hovedretninger som liberalisme og marxisme og forsøker å plassere kristendemokratiet i forhold til disse.
Ut fra grunnsyn og politisk plassering forsøker jeg å trekke enkelte konsekvenser over på de viktigste politiske saksfeltene.
En kristendemokratisk politikk betyr for meg et helhetlig politisk alternativ, ikke bare en konsentrasjon om enkelte "hjertesaker".
Kristendemokratiet har sin styrke fordi det går dypere enn de andre politiske hovedretningene. Mens disse er sterkt opptatt av styringsredskapene og forholdet individ - fellesskap, er en kristendemokrat først og fremst opptatt av hvilke verdier samfunnet skal bygge på og hvilke mål vi styrer mot. Derfor fremtrer kristendemokratiet som et tredje alternativ i forhold til høyre-siden og venstre-siden.
Mitt ønske er at Kristelig Folkeparti sterkere klarer å markere dette også inn i norsk politisk virkelighet.
Jeg har i boka utfordringer til såvel Arbeiderpartiet som Høyre: Arbeiderpartiet er opptatt av fellesskapet. Men partiet har ikke nok erkjent at skal fellesskapet fungere, må vi ha felles normer for hva som er rett og galt i forholdet mellom enkeltmennesker, vi trenger ikke bare en sosialetikk, men også en individualetikk. Når skal Arbeiderpartiet innse dette?
Høyre er egentlig en samling av politikere hvor noen legger størst vekt på frihet for næringslivet, mens andre vektlegger bevaring av verdier. Dette fører ofte til en uklar politikk og handlingslammelse i verdispørsmål. Når skal Høyre gjøre opp med seg selv om det skal bli et mer konsekvent verdikonservativt parti?
Svaret på disse utfordringene, om de kommer, kan også få betydning for Kristelig Folkepartis forhold til Arbeiderpartiet og Høyre, sa Bondevik.
