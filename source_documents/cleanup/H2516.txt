
Torsdag 15.12.94
Næringspolitisk talsmann Lars Gunnar Lie (KrF) om tryggleik til sjøs:
God sjømannskunnskap og trening nødvendig
-Sjøfartsdirektoratet må arbeide meir grundig med rutinane sine for å sjå til at inspeksjonar og godkjenning av tryggings- og redningsutstyr blir gjort ofte nok og grundige nok. Dessutan trengst det no ei fokusering på mannskapssituasjonen på norske skip der sjømannskunnskap og trening i å meistre vanskelege oppgåver står sentralt. Dette sa stortingsrepresentant i næringskommiteen, Lars Gunnar Lie, (KrF, Sogn og Fjordane) då Stortinget torsdag diskuterte interpellasjonen om tryggleik til sjøs.
Det er svært viktig å få gjennomslag internasjonalt for å betre tryggleiken til sjøs. Eit av problema med internasjonale avtalar og tilrådingar er at det ofte er minste standard krav som blir stilt. Lie understrekar imidlertid at dette ikkje må vere til hinder for at Noreg som ein stor skipsfartsnasjon ligg i forkant med å gjennomføre tryggingstiltak.
-Dersom det går for sakte med å innføre tiltak for å betre tryggleiken til sjøs i ein internasjonal samanheng, må Noreg gjennomføre dei reglar og kontrolltiltak som til ei kvar tid synes naudsynt. Dette for at tryggleiken skal ha første prioritet, poengterte han.
Lie peikte vidare på at opplæring og trening av sjøfolka må ha topp prioritet.
-Høg moral, god sjømannskunnskap, kjennskap til skipet og dei begrensingane som dette har, samt evnen til å arbeide i team, er nødvendige kvalifikasjonar om eit mannskap skal fungere godt. Eg vil be statsråden legge stor vekt på dette i skipsmeldinga som er varsla, sa Lie.
Han kommenterte også kontrollen med klasseselskapa:
-Når det gjeld tekniske ordningar, sertifisering av skrog og maskineri, er det etter KrFs syn viktig med innsyn i og verifikasjon av klasseselskapa sitt arbeid på norske skip, sa Lars Gunnar Lie i Stortinget torsdag.
