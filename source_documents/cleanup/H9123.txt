
4.4.2005
Synspunkt, stortingsrepresentant Inger S. Enger, Sp
Ja til velferd - nei til EU
Velferd ser ut til å bli et av de store temaene i år. Pensjonsreformen blir vel avgjort i vår. Ny arbeidsmiljølov står også for tur. Vi trenger å ha kontinuerlig fokus på hvordan vi kan utvikle det norske velferdssamfunnet. Senterpartiet vil styrke den lokale velferden, forsvare faglige rettigheter og føre en politikk for økt nyskaping og nyetablering. Fra mitt ståsted mener jeg at kombinasjonen med medlemskap i EU og styrking av ulike velferdsordninger en umulig kombinasjon.
EU ønsker å ta ytterligere grep om den økonomiske politikken til medlemslanda - en strategi som fram til i dag har bidratt til å sementere en skyhøy arbeidsledighet i EU. I følge EU-grunnlovens utkast skal EU bidra til å fremme et høyt sysselsettingsnivå og en "passende sosial beskyttelse", blant annet gjennom å bidra til en "smidig arbeidsstyrke og arbeidsmarked." I et stadig mer krevende arbeidsliv, gir dette ingen lyse utsikter. EU-kommisjonens rapporter om utviklinga i de enkelte medlemsland avslører hvordan slike formuleringer skal tolkes i praksis.
I følge den siste rapporten fra januar nå i 2005 anbefales 18 av EUs medlemsland å gjøre om arbeidsledighetsordningene sine. De skal bli strengere. 12 medlemsland blir anbefalt å sørge for at det blir større lønnsforskjeller. Rapporten advarer mot lovfestede minstelønninger fordi det kan bidra til å prise arbeidstakerne ut av EUs arbeidsmarked. Frankrike og Tyskland får ros i rapporten for å fjerne "overflødig" lovverk for å lette arbeidervern. Imidlertid bekymrer det Kommisjonen at ikke andre medlemsland har tatt betydningsfulle skritt for å takle "overdrevent strengt" lovverk for oppsigelsesvern.
Vårt naboland Danmark - som vi alle kjenner godt - er et av de landa i EU som har lavest arbeidsledighet og høyest BNP (bruttonasjonalprodukt) per innbygger. Danskene er heller ikke blant de land i EU som har slitt med store offentlige underskudd og offentlig gjeld. På denne bakgrunn skulle en kunne tru at EU-kommisjonen fant grunn til å gi Danmark litt skryt. Landet burde i det minste få være i fred uten forsøk på innblanding fra EUs side. Men nei da, rapporten fra EU-kommisjonen konkluderer med at arbeidsledighetstrygden i Danmark varer for lenge. Dessuten er det ikke er nok restriksjoner på å få førtidspensjon, og for øvrig er det offentlige forbruket for høyt. Danmark får altså påpakning fra EU-kommisjonen for at velferdsordningene er for gode og det offentlige forbruket for høyt. Dette bør være et stort paradoks for noen og enhver.
Et av de mest brennbare temaene som diskuteres i EU nå,, er det såkalte tjenestedirektivet. Dette er i aller høyeste grad en sak som også kan få konsekvenser for Norge. Egentlig føyer det seg inn i fri flyt tankegangen. Her skal det lages ordninger hvor de rike landa i EU kan importere billig arbeidskraft fra de fattige EU landa. Direktivet åpner for at lønns - og arbeidsvilkåra i arbeidernes opphavsland skal gjelde. Det er ikke vanskelig å se at dette utfordrer vårt velferdssystem i stor grad. I tillegg er det viktig å understreke at denne ordninga også vil tømme de fattigere landa for nødvendig arbeidskraft.
Norge blir fulgt med argusøyne av markedsliberalismens voktere i ESA, og gode velferdsordninger blir satt under press. Det er viktig å være klar over denne sammenhengen. Senterpartiet vil være en konsekvent forsvarer av lokal velferd og faglige rettigheter - uansett hvor angrepa kommer fra.
