
24.03.2004
ARBEIDERPARTIETS STORTINGSGRUPPE
Arbeiderpartiets helsepolitiske talsmann Bjarne Håkon Hanssen
- Narkomane skal ikke dø i kø
- Tunge narkotikamisbrukere må i dag vente uforsvarlig lenge for å få medisinsk behandling og hjelp til å komme seg ut av misbruket. Leger som ønsker å behandle narkomane pasienter med medisiner som metadon eller Subutex, kommer i konflikt med dagens lovverk. For å hindre dødsfall som følge av lange ventelister foreslår derfor Arbeiderpartiet å gi fastleger rett til å avgjøre om pasienter skal kunne tilbys legemiddelassistert behandling. Det sier partiets helsepolitiske talsmann Bjarne Håkon Hanssen, som sammen med Fremskrittspartiets John I. Alvheim la forslaget fram for Stortinget i dag.
- Kapasiteten ved de spesialiserte sentrene i helseregionene som i dag er ansvarlige for å godkjenne pasienter for legemiddelassistert behandling, er altfor lav. Ventetiden kan være opp til tre år. Det fører til store lidelser for pasienter som må vente uakseptabelt lenge på nødvendig helsehjelp, sier Hanssen.
Hanssen påpeker at ca 7000 av landets 10 000 tunge sprøytenarkomane trenger behandling, i følge fagmiljøenes anslag. I dag får vel 2400 pasienter behandling ved hjelp av medisiner som metadon eller Subutex. Ved årsskiftet sto 550 pasienter som tilfredsstiller krav til behandling på venteliste. Behandling med legemidler som metadon eller Subutex har vist seg å gi en dramatisk forbedring av livssituasjonen for mange av de tyngste narkotikamisbrukerne. Sammen med en tilrettelagt psykososial oppfølging har denne behandlingsformen vist seg å redusere overdosedødsfall og bruk av illegale rusmidler.
- Mange leger opplever det som et legeetisk dilemma at loven nekter dem å behandle en pasient i en livstruende tilstand med medisiner som de vet har god effekt og som kan redde liv. Arbeiderpartiet vil rydde opp i denne situasjonen ved å gi fastleger adgang til å vurdere behovet for legemiddelassistert behandling, sier Hanssen. Han presiserer imidlertid at behandlingstilbudet må inngå i et faglig forsvarlig opplegg, og at fastlegene må samarbeide med sosialkontor, Aetat, regionsentrene og andre for å gi et godt tilrettelagt tilbud til den enkelte pasient. Regionsentrene må bistå legene med rådgiving, kurs og kompetanseheving, og fastlegene må kunne henvise pasienter til regionsentrene for utredning.
- Det er ikke snakk om å sette i gang et frislipp av metadon eller Subutex. De kravene som i dag gjelder for å få legemiddelassistert behandling skal fortsatt gjelde, og pasienten må sikres en trygg psykososial oppfølging. Målet er å korte ned på uakseptable ventelister og unngå at liv går tapt i køene, understreker Hanssen.
