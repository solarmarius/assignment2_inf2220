
21.5.2004
Stortingsrepresentant Rune J. Skjælaaen, Sp
Dårligere velferd for Hordalendingene
- Regjeringen sitt forslag til kommuneøkonomi for 2005 er en kynisk nedvurdering av folks skole- og omsorgstilbud. En økning i de frie inntekter på opp mot 1,5 milliarder kroner dekker ikke en gang kostnadsveksten i kommunene, seier Rune J Skjælaaen som er Senterpartiets skolepolitiske talsmann
- I praksis betyr dette at flere skoler vil bli lagt ned, det vil bli investert mindre i nødvendig opprustning av skolebygg og det blir færre hender til å gi omsorg til våre gamle. Dette er uverdig, slår Skjælaaen fast.
I tillegg til kostnadsveksten vet vi at forslaget innebærer at kommunene selv må finansiere sviktende skatteinntekter på 1,2 milliarder. Store reformer som er pålagt kommunene av Stortinget, kommer på toppen. At gjelden i kommunesektoren øker med over 10 milliarder bør føre til Regjeringen får øynene opp for det som skjer, sier Senterpartipolitikeren.
- Konsekvensene av Høyrepolitikken trer tydelig frem. Sykefraværet i kommunal sektor er på rekordhøye 9%. Dette tallet rommer både enorme menneskelige kostnader for de tilsette i kommunene og en like stor samfunnskostnad i form av sykepenger. Regjeringen sitt opplegg for 2005 innebærer at enda mer arbeid skal gjøres med færre hender. Dette kan innebære ytterligere økning i sykefraværet, sier Skjælaaen.
Senterpartiet ønsker nå et krafttak for å få en bedre kommuneøkonomi. Partiet mener kommunene trenger en økning på 2,5 milliarder utover Regjeringen sitt opplegg. Partiet krever dessuten at Stortinget fullfinansierer de reformer de pålegger kommunene. - Vi er opptatt av at barna våre får gå i en god skole og at våre gamle får en verdig omsorg. Da må de som har ansvaret for dette, nemlig kommunene, få penger nok til å gjøre det.
