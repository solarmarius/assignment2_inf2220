
Dato: 07.05.04
Stortingsrepresentant Øyvind Korsberg (FrP)
- Rovdyrforliket øker konfliktnivået
- Fremskrittspartiet tror konsekvensen av rovdyrforliket blir økt konfliktnivået mellom rovdyr og lokalbefolkningen. Det sier FrPs miljøpolitiske talsmann, stortingsrepresentant Øyvind Korsberg. Han mener at den nye ulvesonen er et resultat av et politisk kompromiss - og mangler totalt en faglig begrunnelse.
- Befolkningen i mange deler av distrikts-Norge føler seg overkjørt av sentrale myndigheter, og det reduserer tilliten til sentrale myndigheter. Innvendinger fra lokalbefolkning og lokalsamfunn som har rovdyr i nærmiljøet er i for stor grad blitt oversett, sier Korsberg.
Korsberg har ingen tro på at flertallets mange vakre ord om "fryktdempende tiltak" vil gjøre hverdagen enklere.
- Dette er hovedsakelig tiltak som settes i verk av sentrale myndigheter. Skal man komme noen vei med en rovdyrpolitikk så må lokalsamfunnet få delta mer aktivt i rovviltforvaltningen. Rikspolitikerne kunne i denne saken vist at de faktisk mener noe med fagre ord om lokalt folkestyre. Den sjansen har de kastet bort, konstaterer Korsberg.
- Trolig vil det bli svært vanskelig å drive med småfehold i en del områder som får økt belastning som følge av forliket, sier Korsberg. Han mener stortingsflertallet må være rimelig naive dersom de tror at lokalbefolkningen plutselig endrer holdning bare fordi stortingsflertallet drar i gang prosjekter som et Skandinavisk Rovviltsenter i Trysil og et Elgsenter i Kongsvinger.
