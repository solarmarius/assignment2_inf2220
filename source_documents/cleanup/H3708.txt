
7.3.97:
Marit Arnstad,
Langtidsprogrammet: Regjeringa tar ikke ansvar for de som står utenfor det norske hus
Regjeringa åpner for ny runde når det gjelder norsk medlemskap i EU i det tilfelle det skjer vesentlige endringer i EU. Hva innebærer dette? Legger regjeringa opp til en ny folkeavstemning om EU i Norge hvis ØMU realiseres evt. hvis det ikke realiseres etter planen? I så fall er vi garantert ny avstemning i langtidsperioden. Her må Arbeiderpartiet snarest klargjøre sitt standpunkt.
Det ser ut til at regjeringen legger opp til en innstramning når det gjelder hvilke flyktninger som gis opphold. Flyktninger som kommer til Norge skal gis opphold « så lenge det er nødvendig». Dette kan bety en alvorlig svekkelse av flyktningers rettssikkerhet fordi grunnlaget for opphold skal vurderes løpende, også for de flyktninger som har fått varig opphold. Dette skaper stor utrygghet og er ikke i overenstemmelse med Senterpartiets syn på flyktningers rettigheter.
Regjeringa er taus om de problemer EØS - avtalen medfører for norsk politikk. Det sies ingenting f.eks. om energipolitikken i EU som vil få stor betydning for Norge i kraft av våre forpliktelser til å følge opp EU s regelverk i henhold til EØS - avtalen.
Regjeringa vil bidra til å redusere gapet mellom rike og fattige land - likevel går regjeringen inn for å videreutvikle WTO på en måte slik at det tjener norsk næringsliv. Blant annet vil regjeringen arbeide for en investeringsavtale innenfor WTO som først og fremst vil sikre vestlige lands interesser.
Regjeringa vil ikke ta noen egne initativ for å slette ulandsgjeld, selv om dette er et viktig virkemiddel nettopp for å redusere gapet mellom fattige og rike land. Regjeringa vil bare følge Verdensbankens og det Internasjonale Pengefondets opplegg. Dette er for defensivt, hevder Marit Arnstad.
