
04.02.03
Terje Johansen, (V)
Gjensidige NORs spill for politikerne
Som finanspolitisk talsmann for Venstre arbeidet jeg i Stortinget i siste periode mot at Sparebanken NOR skulle få lov til å omdanne seg til aksjeselskap.
Venstres begrunnelse var at NOR ville bli oppkjøpt av en forretningsbank, fordi rasjonaliseringsgevinstene ved å slå sammen to filialsystem er svært store og fordi konkurransen blir eliminert.
I åpne debatter med konsernsjef Olav Hytta ble jeg forsikret om at Gjensidige NORs stiftelsesmodell var bygget som et vern mot akkurat en slik utvikling. I offentlige debattmøter hevdet jeg at vernet var illusorisk når gevinstene var så store, men Hytta avga det jeg oppfattet som klare løfter om at sammenslåing med en forretningsbank ikke ville skje.
Noen måneder etter at Stortinget i fjor vedtok lovforslaget om omdanning av sparebanker, viser det seg nå at Hytta har tatt initiativ til en fusjon med DnB. Jeg opplever at han derved gjør nøyaktig det han utelukket i offentlig debatt.
Venstre mener at rasjonaliseringen av norsk næringsliv er forutsetning for fremtidig konkurransedyktighet, men at Gjensidige NORs rolle i norsk økonomi må sees i en større sammenheng enn bedriftens egen lønnsomhet, som for øvrig har alle forutsetninger for å være vedvarende solid.
Sparebanken NOR har et nærmest landsomfattende filialnett, gjerne "vegg i vegg" med DnB eller Nordea. Det gir konkurranse til beste for kundene, ja slik opprettholdes et lokalt banktilbud! Ved en sammenslåing vil "den store forretningsbanken" ikke bare nedlegge den ene filialen, men etter hvert trekke aktiviteter ut av distriktene og henvise kundene til sine regionale kontorer. Slik må lakseoppdretteren til slutt reise til "storbyen" og legge frem sin lånesøknad for en administrasjon uten lokalkunnskap. Den lokal banksjefen vil for evig og alltid være borte og med ham vesentlige deler av blodårenettet til distriktenes småskala næringsliv. Der hvor vesentlige deler av nytt liv tross alt skapes.
NORs argument for omdanning til AS var behovet for et egenkapitalinstrument som gir rimeligere egenkapital for fortsatt vekst. Som én av mange eiere i Gjensidige NOR-systemet, har ikke jeg noe ønske om fortsatt vekst, men styrer og administrasjon har gjennomgående en uhellsvanger tendens til vekst for enhver pris. Norske banker har under ingen omstendighet noen mulighet til å konkurrere med internasjonale giganter, selv om vi slår dem sammen alle som en. Strukturendringene i norsk bankvesen har med tilslutning fra Stortinget ført til at vi har to landsdekkende og konkurrerende forretningsbanker, hvorav DnB er "beskyttet" mot å bli en utenlandskeid filial så lenge staten eier mer enn 33,4%. Sammen med sparebanksystemet gir dette hele landet gode banktjenester, og det er denne balansen som Gjensidige NOR nå truer.
Jeg sitter med en følelse av at Gjensidige NOR holdt skjult for politikerne at de bevisst tok sikte på akkurat det jeg pekte på som grunn for at Stortinget ikke skulle vedta loven om omdanning.
