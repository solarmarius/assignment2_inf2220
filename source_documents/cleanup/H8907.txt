
18.01.2005
ARBEIDERPARTIETS STORTINGSGRUPPE
Stortingsrepresentant Knut Storberget, Ap, på Sri Lanka med bistandsorganisasjonen FORUT:
- Tiltak mot barn bør prioriteres - Situasjonen for de flomrammede barna er svært alvorlig
- Det er forferdelig å se at så mange barn lider og har det vanskelig etter flomkatastrofen på Sri Lanka. Derfor er det svært viktig at tiltakene nå rettes mot barn, og at barna prioriteres i hjelpe- og bistandsarbeidet. Det sier stortingsrepresentant Knut Storberget som for tiden er på Sri Lanka sammen med bistandsorganisasjonen FORUT. Formålet med turen er å se på omfanget av katastrofen og å være med å videreutvikle gjenreisningsarbeidet på Sri Lanka etter tsunamiens herjinger. - Jeg er spesielt opptatt av nødhjelp og bistandsarbeid tilknyttet FORUT - en organisasjon som nå satser på tiltak rettet mot barna som er rammet, sier han.
- Situasjonen for barna her nede er svært alvorlig og mange er traumatisert. 20.000 barn er savnet, 4.000 mistet en eller begge foreldrene, 120.000 barn er i leire og 70.000 er uten skole. Derfor er det viktig at barna prioriteres i bistands- og hjelpearbeidet som nå foregår, sier Storberget fra Sri Lanka.
- FORUTs innsats har i årene etter oppstart i 1981 først og fremst vært rettet mot fattige familier og internflyktninger som trenger hjelp til å etablere seg på nytt eller komme seg på fote i påvente av å kunne vende hjem igjen. I dag er det den store nøden for hjelp som er oppstått etter at flodbølgen raserte øya som organisasjonen har fokus på, sier han, og legger til at det er viktig at Norge fortsatt har sterk fokus på Sri Lanka slik at fredsprosessen utvikler seg videre og ikke stopper opp etter flodbølgens raseringer. Norge må ikke miste initiativet vi har hatt både når det gjelder fredsarbeidet og ikke minst, nødhjelpsarbeidet. Det er viktigere enn noen gang at dette viktige arbeidet fortsetter, understreker Knut Storberget.
