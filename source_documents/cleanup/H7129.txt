
22.05.03
Fra Rigmor Andersen Eide og Olaf Gjedrem (KrF)
En restriktiv holdning til patentdirektivet
- Til tross for at patentdirektivet innføres mot Kristelig Folkepartis stemmer, vil vi uttrykke stor tilfredshet over den aktive holdningen Regjeringen legger til grunn for å holde både et restriktivt fokus og praktisering av direktivet. Dette sier medlemmene i næringskomiteen, Rigmor Andersen Eide og Olaf Gjedrem (KrF).
Kristelig Folkeparti tok sammen med Venstre dissens i denne saken, fordi vi særlig vektlegger de etiske innvendingene mot den omfattende adgangen til patentering av levende material som følger av direktivet. Dette gjelder blant annet patentering av planter, dyr, hensynet til biologisk mangfold og hensynet til utviklingslandene og deres utnyttelse av egne genressurser.
Den restriktive fokuset regjeringen har lagt til grunn gjør at vi mener noen av de negative konsekvensene vil reduseres. Det foreslås blant annet å opprette en egen etisk nemd og det såkalte "landbruksunntaket" skal ivaretas. Det er også lagt opp til at Norge skal ta til orde for en restriktiv linje i internasjonale fora når det gjelder utviklingen av patentregler. Regjeringen støtter dessuten den eventuelle innstramning i patentdirektivet i retning av det Europaparlamentet har foreslått. Kristelig Folkeparti vil også fortsette å arbeide for utviklingslandenes interesser både når det gjelder utnyttelse av egne genressurser, beskyttelse av tradisjonell kunnskap og bistand i forhandlingene i Verdens Handelsorgansiasjon (WTO) på patentområdet.
For Kristelig Folkeparti er denne saken av så stor betydning at vi sammen med SV og Sp har fremmet et forslag om å legge patentdirektivet ut til rådgivende folkeavstemning.
