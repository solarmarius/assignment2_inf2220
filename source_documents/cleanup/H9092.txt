
13.3.2005
Sp
PRESSEMELDING FRA SENTERPARTIETS LANDSMØTE KRISTIANSAND 11. - 13. MARS 2005
Landsmøtet i Senterpartiet: - Miljøkompromiss om Barentshavet
Landsmøtet i Senterpartiet avgjorde i dag partiets syn på oljeaktiviteten i Barentshavet. Partiet vedtok programkomiteen sitt forslag om miljøkompromiss med klart flertall. Senterungdommens forslag om en enda mer restriktiv holdning til oljeaktiviteten i Barentshavet fikk 71 stemmer.
- Med landsmøtets vedtak om petroleumsaktivitet i Barentshavet har vi imøtekommet strenge krav fra både miljøhold og fra fiskeriinteresser. Både kravet om absolutte null-utslipp og det faktum at forvaltningsplanene heller ikke er ferdig, innebærer en innskjerpelse av vilkårene for petroleumsaktivitet i Barentshavet. Programkomiteen har tidligere gått inn for petroleumsfrie soner i Lofoten/Vesterålen,- nå utvides dette til også å omfatte de mest sårbare delene av Barentshavet, sier Lars Peder Brekk, leder i programkomiteen og Senterpartiets 1. nestleder.
- Samtidig må det påpekes at dette er en dynamisk løsning som kan innebære aktivitet, dersom de strenge miljøkravene imøtekommes. Oljeindustrien har en stor utfordring i å utvikle ny og sikker teknologi for null-utslipp, og bidra til at det blir helhet i forvaltningen av naturressursene i nordområdene, herunder at viktige fiskeri- og miljøhensyn ivaretas. De innskjerpelser for aktivitet som foreslås, imøtekommer mange av innsigelsene fra både fiskeri-, havforsknings- og miljøhold, sier Lars Peder Brekk.
Det vedtatte forslaget som blir en del av nytt prinsipp og handlingsprogram 2005 - 2009 for Senterpartiet har følgende ordlyd:
"Økt petroleumsaktivitet i Barentshavet kan først skje når oljeselskapene har utviklet en teknologi for absolutt nullutslipp til sjø og det foreligger en helhetlig forvaltningspolitikk som ivaretar fiskeri- og miljøinteresser. De mest sårbare områdene må sikres som petroleumsfrie soner. En økning i petroleumsaktiviteten i Barentshavet må skje innenfor forpliktelsene Norge har i forhold til utslippene av klimagasser."
