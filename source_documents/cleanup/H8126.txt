
26.1.004
Rune J. Skjælaaen, utdanningspolitisk talsmann for Senterpartiet
Lesarbrev
Ein skule i samspel med sitt omland
Framover våren skal Stortinget diskutere innhaldet i grunnskulen og den vidaregåande skulen. Senterpartiet er opptatt av at dette vert ein debatt om retninga og dei lange linjene, og ikkje ei detaljutforming av skuleverket. Vi trur at lokale krefter har minst like mykje å bidra med i utforminga av framtidas skule, som det sentrale politikarar har. Dei sentrale læreplanane må difor innehalde overordna målsetnader, mens kvar enkelt kommune med lærarar, elevar og foreldre i spissen må gjevast spelerom til å fylle skulen med innhald.
Senterpartiet ynskjer ein lokalt forankra og fleksibel skule. Kvart einaste lokalsamfunn i landet vårt har noko som er særskilt for akkurat dette lokalsamfunnet. Slike særeiger og føremoner må lokalsamfunna og skulane få nytte seg av. Det mangfaldet lokalsamfunna representerer må ligge til grunn for korleis opplæringa av born og unge vert lagt opp.
Nokre skular har til dømes museum, galleri eller andre kulturinstitusjonar i nærleiken. Det kan opne for at noko av opplæring vert lagt til desse, og at kulturinstitusjonane i stor grad vert nytta i skulen når det er høveleg. Ein skule som har lett tilgjengeleg natur og kulturlandskap bør i stor grad nytte denne fordelen i undervisninga. Lokalt næringsliv bør brukast hyppigare, både ved at elevane får vitje verksemdene og gjere seg kjend med det næringsliv som finnast, den verdiskaping som skjer i deira nærområde og gjennom å gje bedriftene tid i skulen i samband med emne som entreprenørskap og etablerarkunnskap. Offentlege institusjonar kan nyttast på same måten.
Det finnast ein rekke lokale ressurspersonar som kunne vore nytta i opplæringa i større grad. Personar med livserfaring vil saman med faglærar kunne gje gode og levande bilete når det gjeld å formidle lokalhistorie og tradisjonar, gjerne i samband med vitjing på lokalhistoriske stadar. Politikarar kan formidle kunnskap om lokaldemokrati. Personar frå ulike yrkesgrupper vil kunne gje elevane inntrykk av innhaldet i kvardagen til ulike yrkesgrupper.
Dei frivillige organisasjonane vil i stor grad kunne bidra til opplæringa på sine felt. Musikk- og idrettslag vil til dømes kunne nyttast i undervisninga, samstundes vert elevane kjende med det fritidstilbodet som eksisterer.
For Senterpartiet handlar utforminga av framtida sin skule å gje rom for lokal fridom, sunt folkevett og bruk av lokale ressursar. Kvar elev må få ei opplæring som er tilpassa den enkelte sine evner og behov. Desse to måla går hand i hand.
