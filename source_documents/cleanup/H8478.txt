
Dato: 15. juni 2004
Stortingsrepresentant Per Sandberg (FrP)
- Nei til norsk skole i Pakistan
- FrP tar sterk avstand fra Abid Q. Rajas forslag om å bygge norsk skole i Pakistan. Det sier Fremskrittspartiets innvandringspolitiske talsmann, Per Sandberg.
Det er i dagens utgave av VG at advokat Abid Q. Raja krever en norsk skole i Pakistan, sponset av den norske stat.
- Jeg er ikke overrasket over at integreringsfiendtlige Abid Q. Raja fremmer slike ønsker, og jeg vil understreke at Fremskrittspartiet ikke under noen omstendigheter vil bidra til å støtte norske skoler i Pakistan.
- Dette er et direkte forsøk på å sabotere norske myndigheters politikk for å integrere innvandrere, sier Sandberg.
Fremskrittspartiet har i en lengre periode arbeidet for bedre integrering av innvandere og mener at rapporten fra HRS (Human Rights Service) som ble fremlagt i går understreker behovet for å intensivere dette arbeidet, og videre avvise slike forslag som Raja fremmer.
- Etablering av norske skoler i utlandet, primært for grupperinger som allerede opplever integreringsproblemer er uansvarlig, understereker Sandberg.
- Rajas sammenligning mellom Spania og Pakistan er totalt useriøs og vitner om manglende dømmekraft, da vi her snakker om å sende barn med primært innvandrerbakgrunn uten sine foreldre til en annen verdensdel for å blant annet lære norsk, noe som også skal skje på statens regning, avslutter Sandberg.
