
Laurdag 4.februar 1995
Første nestleiar i KrF, Valgerd Svarstad Haugland:
Nødvendig med ein open og fordomsfri
samfunnsdebatt om bornas vilkår
-Eg er glad for at debatten om borna si opphaldstid i barnehagen er komen på dagsorden. Denne debatten treng vi, men på eitt vilkår: Vi må kunne diskutere eventuelle tiltak utan at partane i saka går i kvar si skyttargrav. Dette sa første nestleiar i KrF, Valgerd Svarstad Haugland, på årsmøte i Vest-Agder KrF laurdag 4.februar.
-Sjølv har eg ikkje foreslått seks-timarsdag for barnehagebarn slik enkelte aviser skriv. Poenget mitt er at vi no treng ein open og fordomsfri samfunnsdebatt der vi ikkje berre diskuterar eit eventuelt tak på antall timar i barnehagen pr dag, men også borna sin situasjon generelt. Det er viktig at vi ser denne debatten i ein større samanheng der mellom anna arbeidstida for småbarnsforeldre, kontantstøtte og omsorgsvikariatet blir kobla saman. Resultatet må ikkje bli at likestillingsforkjemparar, førskulelærarar og Husmorforbundet endar opp i kvar si skyttargrav. Foreldre, førskulelærarar og folk i arbeids- og næringslivet må kunne vurdere saka i eit vidt samfunnsperspektiv der målet er ei best mogleg løysing for familien som heile. I ein situasjon der utvida opningstider, nattopne barnehagar og større samfunnsaksept på at det er bra for borna å vere i barnehagen 10 timar pr dag, er det heilt tydeleg at vi må sjå på kva samfunnsfunksjon vi ønsker at barnehagen skal ha, sa nestleiar i KrF, Valgerd Svarstad Haugland, på årsmøtet i Vest-Agder.
