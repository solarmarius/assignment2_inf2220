
Fredag 19. november 1993
Komitéleder Jon Lilletun (KrF):
SIKRET DRIFT FOR PRIVATE SKOLER
-Kirke-og undervisningskomiteens innstilling til budsjett for 1994 sikrer fortsatt drift for de private skolene. Det betyr at det mangefoldet som disse skolene representerer vil være synlig også i framtiden, og ivareta den foreldrerett det er å velge skole for sine barn utfra livssyn eller pedagogiske modeller. Det sier lederen for Stortingens kirke- og undervisningskomité, Jon Lilletun (KrF, Vest-Agder). Komiteen avga sin innstilling sent torsdag kveld.
-De kristne høyskoletilbudene innen den helsefaglige sektoren får et tilskudd på 14 millioner ekstra i forhold til regjeringens forslag. Dronning Mauds Minne i Trondheim, som utdanner førskolelærere, får 100 prosent statstilskudd også i 1994. Dessuten har komitéflertallet godkjent at det opprettes 100 nye studieplasser både med Menighets-fakultetet og Norsk Lærerakademi. Denne godkjenningen medfører tilsammen 6,3 millioner kroner mer i statstilskudd, sier Jon Lilletun.
Kirke- og undervisningskomiteen har også en flertallsmerknad der man ber regjeringen vurdere et grunntilskudd til Misjonshøyskolen i Stavanger. Dette fakultetet er lite, men fullt utbygget, og fører fram til teologisk embetseksamen.
Den private tekniske høyskolen NKI opprettholder sin standard med det opplegget komitéflertallet går inn for, og private videregående skoler som Wang, Oslo Private Gymnas og andre også er inne på statsbudsjettet.
