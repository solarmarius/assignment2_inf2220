
Dato: 5. januar 2005
Formann i FrP, Carl I. Hagen
Hagen krever oppklaring om Israel-boikott
- Det svært uryddig av finansminister Kristin Halvorsen å kreve boikott av Israel. Som finansminister er hun en talsperson for Norge, ikke for SV, sier Carl I. Hagen. Han ber nå Jens Stoltenberg om å avklare Regjeringens posisjon.
Det er til Dagbladet i dag at Kristin Halvorsen tar til orden for boikott av Israel.
- Finansminister Kristin Halvorsen skaper med dette usikkerhet rundt Norges posisjon, mener partiformannen i FrP, Carl I. Hagen. - Det må være uaktuelt for en finansminister å gi slike signaler, i alle fall når regjeringsplattformen hun har tiltrådt på ikke inneholder noe om en slik boikott, sier han.
Hagen fordømmer også SVs boikott av Israel. - Israel er det eneste demokratiske landet i Midtøsten, og landet er utsatt for terroristbombere som tar livet av uskyldige kvinner og barn. Å boikotte et slikt land er mildt sagt uforståelig.
Carl I. Hagen krever nå at Jens Stoltenberg avklarer hva som er Regjeringens posisjon.
- Kristin Halvorsen skaper enten hun vil eller ikke, tvil om hva som er Norges posisjon. Dermed må Stoltenberg tydelig slå fast at Halvorsen ikke taler på Norges vegne.
- Å boikotte et land er en så dramatisk handling at det uansett heller ikke kan avgjøres av Regjeringen alene, uten å ha tatt det opp i Stortinget. I så måte er Kristin Halvorsens uttalelser helt uakseptable, avslutter formannen i FrP, Carl I. Hagen.
