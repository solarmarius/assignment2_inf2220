
24.10.02
Stortingsrep. Elsa Skarbøvik (KrF)
I dag har KUF-komiteen avgitt innstilling om nye regler i opplæringsloven om skolemiljøet. - Med denne lovendringen vil vi sikre elevene et godt fysisk og psykososialt miljø. Dette sier KrFs medlem i Kirke-, utdannings-, og forskningskomiteen, Elsa Skarbøvik.
Historisk skolemiljølov!
Denne loven sier at skolen aktivt og systematisk skal arbeide for å fremme et godt psykososialt miljø der den enkelte eleven kan oppleve trygghet og sosial tilhørighet. Det vil si vern mot mobbing, vold, diskriminering og rasisme.
Det fysiske miljøet skal være i samsvar med de faglige normene som fagmyndighetene til enhver tid anbefaler, og skolene skal bygges, planlegges og tilrettelegges slik at det blir tatt hensyn til helse, trivsel og læring hos elevene.
Et uavhengig offentlig tilsyn med sanksjonsmyndighet skal kunne konsentrere seg om de situasjonene der det kommunale tilsynet ikkje fungerer slik det skal. Det statlige tilsynet skal være som en ekstra sikring.
- Dersom skolen har oversett mobbing av elever, vil det være mulighet for tilsynet til å gå til anmeldelse. På denne måten håper vi at loven blir holdningsskapende og gir et sterkere fokus på et godt skolemiljø, sier Elsa Skarbøvik.
