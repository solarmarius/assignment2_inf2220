
09.11.2001
- Store kutt i utdanning og forskning fra Bondevik
Budsjettforslaget fra Bondevik-regjeringen innebærer samlede kutt i forskning og utdanning på nær en halv milliard kroner. - Dette er et alvorlig løftebrudd. Det er skuffende at Bondevik-regjeringen og Kristin Clemet i budsjettet kutter i utdanning og forskning, sier Trond Giske, i denne kommentaren fra 9. november 2001.
Budsjettforslaget fra Bondevik-regjeringen innebærer samlede kutt i forskning og utdanning på nær en halv milliard kroner. - Dette er et alvorlig løftebrudd. Det er skuffende at Bondevik-regjeringen og Kristin Clemet i budsjettet kutter i utdanning og forskning, sier Trond Giske.
Regjeringen overser Stortingets klare forutsetning om at stipendandelen skal økes til nær 40 prosent fra høsten 2002. Regjeringen vil beholde dagens stipendandel på 30 prosent. Dette innebærer at gjelda øker med 7000 kroner i året. Det betyr titusenvis av kroner i økt gjeld for studentene i løpet av studietiden. Både i behandlingen av kvalitetsreformen for universiteter og høgskoler i Stortinget i juni i år og i valgkampen lovte regjeringspartiene at de også ville innføre 40 prosent stipendandel fra høsten 2002. Dette løftet brytes nå.
Regjeringen fjerner bevilgningen til gratis læremidler i videregående skole. Det betyr at elevene fortsatt må betale tusenvis av kroner for læremidlene. For mange familier betyr det at skatteletten blir mer enn oppspist. Stoltenberg-regjeringen hadde foreslått at pengene skulle gå til digitale læremidler. Kuttet innebærer derfor også kutt i IKT-bevilgningen, noe Høyre i valgkampen sa de skulle satse mer på. Regjeringspartiene sa i valgkampen at de ville ha en stipendordning i stedet for gratis læremidler. Dette løftet brytes nå.
Bevilgningen til den kulturelle skolesekken kuttes med 6 millioner kroner. Det betyr at en tredel av bevilgningen fjernes. Dette er et særdeles dårlig signal til alle de lærere og kunstnere og elever som landet over utvikler nye måter å gi elevene utdanning og opplevelser innenfor kulturområdet.
Regjeringen foreslår 100 millioner til økt timetall i norsk i 2.- 4. klasse. Dette er et gedigent mageplask i forhold til Høyres løfte i valgkampen om 1 milliard kroner til økt timetall. Fortsetter regjeringen i samme tempo, vil løftet være innfridd om 10 år. Da er dagens 6-åringer ferdige i grunnskolen.
Forskningsbudsjettet kuttes med rundt 200 millioner kroner. Dette rammer særlig næringsforskningen. Riktignok utvider regjeringen ordningen med skatteincentiver for forskning i næringslivet, men dette kompenserer på langt nær kuttene i bevilgningene. Økningen i forskningsfondets kapital på 2 milliarder gir heller ikke økt forskning i 2002. Dette vil først komme som økt avkastning i 2003, og utgjøre en liten del av den forskningsopptrappingen som Stortinget har vedtatt for årene framover.
