
5.3.2003
SV
Øystein Djupedal, nestleder i SV.
Nasjonal dugnad mot arbeidsledighet
Situasjonen på arbeidsmarkedet er nå så alvorlig at partitaktiske hensyn må legges til side. SV har nylig lagt fram sine forslag til strakstiltak mot arbeidsledighet, og vil samarbeide med regjeringen og de andre partiene på Stortinget for å få vedtatt virksomme tiltak.
Arbeidskraften er vår viktigste ressurs. 70 % av Norges nasjonalformue sitter i nordmenns hjerner og hender. I årene framover er det mangel på arbeidskraft som vil bremse utviklingen av velstand og velferd. Å la bortimot 100 000 voksne arbeidsføre mennesker gå arbeidsløse er derfor uakseptabel sløsing.
Tilknytning til arbeidslivet er en viktig forutsetning for et godt liv for svært mange. Både økonomisk og sosialt er arbeidslivet sentralt. Vi vet også at arbeidsledighet, særlig når den blir langvarig, gir økt sannsynlighet for mange typer problemer - fattigdom, psykiske problemer, ensomhet, varig utstøting av arbeidslivet, etc. For den enkelte er det derfor svært viktig å komme raskt ut i arbeid.
Det er ikke mangel på uløste oppgaver i det norske samfunnet. SV foreslår derfor en plan der ledige hender og hoder kobles med uløste oppgaver i samfunnet. Dette gir en vinn-vinn situasjon for den enkelte og samfunnet:
o Mange arbeidsløse kommer i jobb i stedet for å motta trygd.
o Viktige samfunnsoppgaver blir gjort.
o Rekruttering til uførhet og mange sosiale problemer reduseres.
o Sløsing med vår viktigste ressurs reduseres.
Norsk økonomi har i det siste vært preget av høy kronekurs som følge av stram pengepolitikk. Bakgrunnen for dette kan vi delvis finne i høyere kostnadsvekst i Norge enn i landene rundt oss, men en stor del av ansvaret må også legges på en pengepolitikk som har lagt for stor vekt på hensynet til stabil inflasjon. Dette har gått på bekostning av målet om lav arbeidsledighet. Konsekvensen har blitt omfattende industridød og akselererende tap av arbeidsplasser i konkurranseutsatt sektor. Dette har vært helt ødeleggende for norsk økonomi.
Men det er også helt nødvendig å få til et inntektspolitisk samarbeid. Alle parter må nå bidra for å bekjempe arbeidsledigheten. Like viktig som moderasjon fra arbeidstakerne er det å hindre skattelettelser til høytlønte og fortsatt sterk økning i toppledernes lønninger. Denne planen er et viktig bidrag til en slik dugnad: Gjennom klar omprioritering fra privat forbruk til viktige fellesskapsprosjekter bidrar vi til å få ledige hender i arbeid. Dette vil være del av svaret på LOs viktigste krav i årets lønnsforhandlinger: "Arbeid til alle er jobb nr. 1"
SV foreslår derfor følgende ti-punktsplan:
1. Forsert utbygging av skolebygg og sosial boligbygging gir ca 3900 arbeidsplasser.
2. Økt satsing på jernbane og rassikring gir ca 650 arbeidsplasser.
3. 2200 flere tiltaksplasser gjennom Aetat.
4. Stimuler enøk og fornybar energi utløser ca 1750 arbeidsplasser.
5. Opprydding av forurensa grunn og havbunn skaper ca 100 arbeidsplasser.
6. Forskning på økt utvinningsgrad i Nordsjøen krever ca 50 arbeidsplasser.
7. 1000 nye arbeidsplasser gjennom økte tilskudd til SND.
8. Gjennomføring av barnehagereformen medfører 2200 årsverk.
9. Økt grunnbemanning i pleie og omsorgssektoren med 250 årsverk
10. Styrk skolen med 200 IT-arbeidsplasser og 400 nye lærerstillinger.
Totalt gir dette 12 700 nye arbeidsplasser! Prislappen er 3 mrd, men av disse blir 2 dekket inn gjennom reduserte trygdeutgifter og skatt på aksjeutbytte. Utviklingen i arbeidsmarkedet siden budsjettbehandlingen i høst gjør disse tiltakene nødvendig. Det er nå åpenbart at det finnes ledig kapasitet i økonomien, og strakstiltakene vi foreslår er valgt spesielt med tanke på i hvilke sektorer det finnes ledighet. Tiltakene her er derfor målrettet med tanke på å gi økt sysselsetting uten press for økt rente.
Men SV mener også det er grunn for staten til å bruke noe mer penger nå enn tilfellet var i høst. Med en arbeidsledighet som er i ferd med å passere 100 000, er det ikke for høy temperatur som er hovedproblemet i norsk økonomi.
