
5.9.2005
Åslaug Haga, leder i Senterpartiet
Kronikk
Landet trenger en ny regjering med et sterkt Sp
Det foregår to valgkamper i dette landet. I den lokale valgkampen vil så godt som alle partier gi mer penger til kommunene, satse på kultur og frivillighet og gi næringslivet i distriktene bedre rammebetingelser. Men i valgkampen som føres i Oslo, sitter ei regjering som er blind for alle de uløste oppgavene og som er såre fornøyd med egen innsats. Det er ikke Senterpartiet.
Senterpartiet vil de neste fire åra bidra til ny optimisme langs kysten og i bygdene. Vi vil legge forholdene til rette for utnytting og foredling av naturressurser som grunnlag for fortsatt bosetning i hele landet. Vi vil styrke den lokale velferden. Det trengs flere hender i omsorg og større lærertetthet i skolen. Vi vil legge grunnlaget for den moderne frivilligheten gjennom satsing på idrett, kultur og et nytt lovverk for frivillig sektor. Og vi vil ta vare på kulturarven - det er helligbrøde å la kirkene forfalle.
Vi vil starte jobben med å gjenoppbygge nærings- og distriktspolitiske virkemidler som dagens regjering har gjort sitt beste for å fjerne. Den differensierte arbeidsgiveravgifta må på plass igjen. Milliardkuttene i Innovasjon Norge må reverseres. Vi skal sørge for at ungdom ikke blir stengt ute fra fiskerinæringa fordi noen priviligerte har blitt gitt evigvarende kvoter. Vi aksepterer ikke at bøndene sakker akterut i inntektsutviklinga.
Dernest vil vi forsterke innsatsen på områder der regjeringa har kjempa i mot. Vi skal bygge ut Europas råeste infrastruktur. Det er investering i framtida! Det betyr offentlige midler til bredbåndsutbygging slik at vi sikrer alle hustander tilgang til bredbånd innen utgangen av 2007. Det betyr økte vei-investeringer landet rundt og gratis ferjer. Vi må ha på plass et industrikraft-regime som sikrer konkurransedyktige vilkår for industrien. Og det må stilles til veie rikelig risiko-kapital gjennom regionale næringsfond.
Regjeringa - med Høyre i spissen - forsøker i god gammel stil å fortelle at "nu går alt så meget bedre". Svartmaling er det visst når vi påpeker at vei-nettet er for dårlig utbygd, at det trengs mer penger i kommunene for å sikre en verdig eldreomsorg og en god skole og at kulturtilbudet står i fare. Hvorfor er det da slik at lokale representanter for regjeringspartiene reiser rundt i valgkampen og lover ekstra milliarder til vei-investering og midler til oppdekning av underbalansen i kommunene? Ja, Venstre har til og med skrevet i stortingsprogrammet sitt at kommunene er underfinansiert.
Sammen med Arbeiderpartiet og SV er vi enige om en ny politisk kurs der vi i større grad enn i dag evner å ta tak i de utfordringer som Norge står overfor. Det betyr styrking av fellesskapsløsningene framfor nye milliarder i skattelette. Vi er enige om en ny giv i distriktspolitikken og at verktøykassa i næringspolitikken må fylles opp igjen. I sommer la vi fram en liste med over 150 saker som de tre partiene har stått sammen om det siste halvåret på Stortinget. Vi er enige om å øke kommunenes frie inntekter. Vi er enige om å skjerpe kampen for å redusere den høye arbeidsledigheten, blant annet gjennom flere tiltaksplasser, ungdomsgaranti til folk under 25 år og ekstra ressurser til langtidsledige. Vi er enige om gratis frukt og grønt til alle barn i grunnskolen. Internasjonalt vil vi blant annet trappe opp utviklingshjelpen til minst 1 prosent av BNI og øke norsk innsats i FNs egne styrker. Og vi vil føre en mer offensiv politikk for Nordområdene, for samarbeidet med Europa, og for global rettferdighet.
Senterpartiet er ikke opptatt av taburetter for taburettenes skyld. Vi er et parti som har tradisjon for å søke makt for å få gjennomslag for politikken vår. Får vi ikke tilstrekkelig gjennomslag for våre viktigste saker, ja så er det ikke aktuelt for oss å sitte i regjering. Det skal merkes at Senterpartiet sitter i regjering. Derfor har vi blant annet gjort det klart at det må på plass 5,7 milliarder ekstra til kommunene neste år. Det er 4,4 milliarder mer enn regjeringen har varslet.
Det haster å få på plass en bedre kommuneøkonomi. 46 prosent av kommunene har planlagt kutt i eldreomsorgen i år. Ikke fordi behovet ikke er der - men fordi de mangler penger. Vi betviler ikke Høybråten og Bondeviks omsorg for de eldre. Men det hjelper ikke de eldre med gode tanker fra regjeringskvartalet. De trenger noen som tar seg tid. Da er svaret flere hender i omsorg. Vårt budsjettopplegg gir nettopp det. Regjeringas sulteforing av kommunene gjør det ikke.
Senterpartiet inviterer velgerne til å stemme på oss for å gi oss mest mulig slagkraft i de knallharde forhandlingene som forhåpentligvis kommer med Arbeiderpartiet og SV etter valget. Velgerne skal vite at for hver ekstra stemme Senterpartiet får, så får vi økt slagkraft for å kjempe for våre tiltak for arbeid, velferd og kultur i hele landet. Senterpartiet har kun et ufravikelig krav i eventuelle regjeringsforhandlinger - for oss er det uaktuelt å sitte i en regjering som forbereder eller sender en EU-søknad.
En flertallsregjering med et sterkt Senterparti gir godt grunnlag for gjennomslag for sentrumspolitikk. Selvsagt kan vi ikke få gjennomslag for alt vi ønsker, men utgangspunktet er uansett bedre for oss enn for dem som sitter som mindretall i en Høyredominert regjering som lever på Carl I Hagens nåde.
Åslaug Haga
Leder i Senterpartiet
