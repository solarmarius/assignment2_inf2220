
Torsdag 20. oktober 1994
Familiepolitisk talskvinne Solveig Sollie (KrF):
SAMFUNNET OVERLEVER IKKE UTEN FAMILIEN
-Vi kjenner ikke noe samfunn som har overlevd uten en familiesituasjon, og det er ingen grunn til å tro at noe framtidig samfunn skal kunne klare seg uten familien. Historien kan ikke vise til noe realistisk alternativ til familien. Derfor bør vi få en handlingsplan på det familieforebyggende området. Det sa Kristelig Folkepartis parlamentariske nestleder Solveig Sollie i Stortinget torsdag. Sollie, som er KrFs familiepolitiske talskvinne, hadde levert en interpellasjon til barne- og familie-ministeren der hun spurte hva regjeringen vil gjøre for å styrke familien og for å gi barna en mest mulig stabil og trygg oppvekst, og hvilke tiltak som kan settes i verk for å styrke ekteskapet og forebygge skilsmisser.
Solveig Sollie beskrev familien som "ett av de mest universelle fenomener vi kjenner", og viste til at familien beskrives som "personlighetens vugge og hovedkvarteret for menneskelig utvikling".
-Nettopp fordi familien er så viktig, blir konsekvensene så katastrofale når den ikke fungerer godt, sa hun.
Solveig Sollie tok et oppgjør med tendensen til å privatisere familie- og samlivsspørsmål, og mente at dette er uttrykk for en kortsiktig tankegang. Hun avviste at det å etablere et samliv og å få barn er et individuelt anliggende.
-Det er i høy grad en samfunnssak, fordi barnet kommer inn som en tredje part. Samfunnet har en legitim interesse av at det fødes barn og at barn får en oppdragelse, sa Solveig Sollie. Hun la til at hun betrakter ekteskapet som den tryggeste og mest stabile ramme rundt barns oppvekstvilkår - "tross sine mangler", sa hun.
Solveig Sollie kritiserte også at den økonomiske vekstideologien har skapt et samfunn hvor det ytelsesorienterte arbeidsliv blir sett på som det egentlige liv. Dette vil lett kunne føre til at barnets menneskeverd blir redusert, mente hun: -Barn er noe man skaffer seg hvis man har lyst og anledning til det, på linje med andre ting man ønsker seg i forbrukersamfunnet.
Solveig Sollie pekte også på at mens kvinnerollen er blitt vesentlig endret gjennom de siste tiår, er det ikke skjedd en tilsvarende endring av mannsrollen, og la til at hun trodde reell likestilling i holdning og handling, vil fungere ekteskapsbevarende.
Solveig Sollie konkluderte sitt innlegg i interpellasjonsdebatten med å legge fram et forslag der Stortinget ber Regjeringen utarbeide en handlingsplan på det familiefore-byggende området, og ba også familieministeren ta intiativet til en bredt anlagt holdnings-kampanje gjennom media for å verne familie og ekteskap.
-Et slikt initiativ vil være en fin avslutning på Familieåret 1994, sa Solveig Sollie til slutt.
