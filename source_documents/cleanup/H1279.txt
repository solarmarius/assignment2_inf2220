
3/11-1999
FREMSKRITTSPARTIETS
STORTINGSGRUPPE
Fra stortingsrepresentant John I. Alvheim (FrP)
FrP'S ALTERNATIVE STATSBUDSJETT BEDRE PÅ
HELSE OG OMSORG  FOR FOLK FLEST!!!
Regjeringspartiene er kommet til enighet med Arbeiderpartiet om budsjettet for år 2000. Etter FrP's mening vil dette bety et dårligere tilbud til folk med behov for helsetjenester og syke eldre med behov for omsorg, enn de ville ha fått dersom FrP hadde medvirket til budsjettet.
Det er sterkt beklagelig at egenandelene nå skal økes igjen sier John I. Alvheim, FrP's helse- og sosialpolitiske talsmann dette er en skatt på sykdom som FrP ikke kan akseptere og vi går sterkt imot at Regjeringspartiene og AP enda en gang vil øke både taket for å oppnå frikort og størrelsene på egenandelene.
Fra år 2000 får vi fritt sykehusvalg her i landet, noe som FrP har stått for i 15 år. FrP vil ha fritt valg av sykehjemsplass også. Jeg kan ikke forstå hvorfor gamle, syke mennesker som må på sykehjem for å få den omsorg de trenger, ikke selv skal kunne få velge hvor de vil være. Mange vil gjerne være i nærheten av slektninger som kanskje bor i andre kommuner enn dem selv, for å kunne tilbringe litt av sin tid sammen med disse. I dag er dette nesten umulig å få til sier Alvheim. Vi må også sørge for at folk som er i sykehjem får det tilsyn som er nødvendig. Det får de dessverre ofte ikke i dag. Derfor fremmer vi forslag om å opprette 1000 nye stillinger i sykehjem.
Samlet sett kommer pensjonistene dårlig ut med det budsjettet som nå blir vedtatt med AP's og regjeringspartienes stemmer. Det er denne gruppen som har størst behov for helsetjenester og som har de største utgiftene til egenandeler og denne gruppen rammes hardt når skatter og avgifter økes. Særfradraget for pensjonister er ikke øket siden 80-tallet og verdien av fradraget er derfor betydelig redusert. FrP fremmer nå forslag om at særfradraget skal økes fra kr. 17.640 til 18.200.
Gifte pensjonister får ca. 23.000 kroner mindre i året fra Folketrygden enn to enslige pensjonister som bor sammen. Dette betrakter FrP som tyveri. Vi fremmer derfor forslag om at gifte pensjonister skal ha hver sin fulle og rettmessige pensjon utbetalt sier Alvheim som beklager at det budsjettet som nå blir vedtatt får så store konsekvenser for mange av de svakeste i vårt samfunn. En slik utvikling er ikke vårt velferdssamfunn verdig avslutter Alvheim.
