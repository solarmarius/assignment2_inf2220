
mandag 30. september 1996 10:37:55
Odd Einar Dørum:
Løfter fram utdanningspolitikken
Utdanning skal belønnes og ikke straffes med stor gjeldsbyrde. Vilkårene for etablerings-generasjonen er et hovedanliggende når Odd Einar Dørum i dag presenterer forslaget til stortings-valgprogram for Venstre. Et av de viktigste forslagene er at 50 prosent av studiestøtten skal gis som stipend.
- Vi har ønsket å fortelle at Venstre tenker med framtidshåp når vi går inn i et nytt årtusen, sier Odd Einar Dørum. Forslaget til stortings-valgprogram for Venstre legges fram på partiets landskonferanse i Oslo. Det er Dørum som har ledet arbeidet med programforslaget, som har fått tittelen «Inn i et nytt årtusen».
Generasjon i gjeld
Dørum minner om at Venstre for fire år siden var opptatt av å sette fokus på de som falt utenfor på grunn av gjeldskrise. Nå mener han kampen må føres på vegne av en hel generasjon som sliter med tung gjeld.
- I Norge har vi bedt unge mennesker satse på skole og fått en høyere andel borgere med høyere utdanning enn noe annet land i Norden. Men samfunnet har ikke fulgt opp med å by dem økonomisk trygghet. Derimot har Danmark og Finland, to land som har erfart kriser, tatt seg råd til å gi 70 prosent stipend. Vi kan ikke kreve av en hel generasjon at de skal ta et tak for å sikre de eldres trygder og pensjoner og så ønske lykke til på ferden med gjelden. Programmet uttrykker en bevisst prioritering. Vi vil gi en sterk anerkjennelse til det å skaffe seg utdanning. Står du på skal du også få belønning, sier han.
Angrefrist
Dørum har tre krav til endring av utdanningssystemet for å gi de som satser en bedre sjanse:
- Gi rom for angrefrist på veien. Reform 94 fører til at 16-åringers utdanningsvalg binder nærmest for resten av livet. Dette må gjøres mer fleksibelt.
- Gjeninnføre respekten for fagene og deres egenart.
- Gi 50 prosent stipend i studiefinansieringen. Mesteparten av løftet må tas i den kommende stortingsperioden.
Grønn skattereform
Et hovedpunkt i programforslaget er forslaget om skattereform, fra skatt på arbeid og inntekt til skatt på miljøskade. Dørum sier at den sosiale utjevning denne gang betones langt sterkere ved å
legge vekten på skattelette for alle gjennom bunnfradraget.
- Én viktig forskjell fra forrige stortingsvalgprogram er at vi denne gangen mye sterkere reiser debatten om statens oppgaver. Vi ønsker å skjelne mellom kjerneområder der staten må være sterk, som helse, eldreomsorg, utdanning, sikkerhet og forvaltning av nasjonale ressurser, og de områder der staten ikke skal være, som for eksempel bankvesen, sier Odd Einar Dørum.
Han sier at dette programmet ikke gir signaler om å selge ut offentlige eierandeler i oljeselskapene, slik det ble debatt om i forbindelse med Venstres prinsipprogram. Han understreker også at prinsipprogrammet til slutt fikk en annen vektlegging på dette punktet.
Programutkastet sendes nå ut på høring i partiet. Det endelige vedtaket skjer på Venstres landsmøte i Ålesund 25-27. april 1997.
