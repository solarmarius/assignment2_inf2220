
24. august 2005 12:23
Åslaug Haga, Sp
I forbindelse med hennes nye bok "Norge og det nye EU
EU-saken må på dagsorden i valgkampen
- Alle EU-motstandere bør være bevisst hva de stemmer ved høstens valg. Et sterkt Senterparti i Storting og regjering vil være viktig for å hindre en ny EU-søknad og sørge for et Norge som ikke føyer seg etter EU i ett og alt, sier Åslaug Haga som i dag lanserer boken "Norge og det nye EU".
Høyre fastholder sin ambisjon om EU-søknad i 2007. Arbeiderpartiets ledelse holder fortsatt døra åpen for EU-søknad i slutten av perioden, og vil om nødvendig binde nei-folk til å stemme ja for å få sendt av gårde en EU-søknad. - Det er avgjørende viktig at Arbeiderpartiet og Høyre ikke gjenvinner flertall på Stortinget etter valget, sier Haga.
Det borgerlige kaos kan sette EU-saken i spill. - Carl I Hagen har bidratt til full uklarhet om hvilken regjering vi får etter valget dersom det blir flertall for høyresida. Vi har ingen garanti for at en borgerlig regjering etter valget har en sjølmordsklausul i EU-saka, sier Haga.
Regjeringspartiene forsøker å fiske stemmer fra EU-motstandere gjennom å framstå som EU-kritiske og tøffe overfor EU i valgkampen. - Dette er sylfrekt av en regjering som har lagt seg langflat overfor EU i fire år, sier Haga, og fortsetter: - Når Foss og Solberg jubler over at den differensierte arbeidsgiveravgiften kan bli gjeninnført i Nord-Norge, er dette de samme politikerne som for kort tid siden føyde seg etter EU og godtok avvikling av ordningen.
Norge godtar hvert år hundrevis av nye EU-rettsakter gjennom EØS-avtalen. I inneværende Stortingsperiode har mer enn 1200 EU-rettsakter blitt innlemmet i EØS-avtalen.
- Denne ensidige tilpasningslinja må endres. Senterpartiet vil gjenopplive vetoretten i EØS-avtalen. Vi vil ta opp kampen mot sosial dumping og avviser blankt forslaget til EUs tjenestedirektiv. En ny regjering må arbeide langt mer aktivt for å påvirke EØS-systemet og ny EU-lovgivning i en riktig retning for Norge, og ta initiativ for å informere om - og sørge for åpen debatt rundt EØS- og EU-saker som i dag holdes mest mulig hemmelig, fastslår Haga.
Senterpartiet vil bringe klare krav med seg inn i eventuelle regjeringsforhandlinger. Den differensierte arbeidsgiveravgifta må gjeninnføres, hjemfallsordningen sikres og det må på plass et industrikraftregime som gir rom for kraftkrevende industri i Norge i framtida. - I tillegg vil vi ta omkamp om deltakelse i EUs kampgrupper og i stedet sørge for økt norsk deltakelse i FNs operasjoner, avslutter Haga.
