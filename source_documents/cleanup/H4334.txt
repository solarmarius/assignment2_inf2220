
torsdag 2. november 2000 15:48:28
Sentrumspartienes moms-reform
I budsjettforhandlingene med Arbeiderpartiet vil sentrumspartiene fremme krav om innholdet i moms- reformen. Sentrum krever halvert moms på matvarer, fjerning av investeringsavgiften i løpet av 2001, og at det ikke innføres moms på kultur, reiseliv og kollektivtransport.
Redusert matmoms vil derfor være et viktig utjevningsgrep, som blant annet vil bidra til å styrke lavinntektshusholdninger og barnefamilienes økonomi.
Fjerning av investeringsavgiften på 7 pst vil være viktig for næringslivet. Investeringsavgiften er fragmentert, rammer tilfeldig og har store innkrevingskostnader. Fjerning av investeringsavgiften vil derfor også være et viktig skritt i retning av et enklere Norge.
Regjeringens forslag om moms på kollektivtransport er et svært dårlig signal for miljøet. Kollektivtransporten trenger et skikkelig løft, ikke økte kostander. Sentrum vil fortsatt at kollektivtransporten skal være fritatt for moms.
Det samme gjelder forslaget om moms på reiseliv. Reiselivet er spesielt viktig for distriktsarbeidsplasser, og moms vil gå hardt ut over denne næringen. Sentrum går derfor mot å innføre merverdiavgift på reiseliv.
Den generelle moms- satsen økes fra 23 til 24 prosent, og vil innebære at momsreformen blir et "nullsumspill" for forbrukerne.
