
Stortinget, 16.juli 2003
Trine Skei Grande, parlamentarisk leder i Venstre
- UDI må styrke barns rettigheter
- Det er nødvendig å gi unge flyktninger og asylsøkere et sterkere vern. Alle barn må ha en absolutt rett til gjenforening med sine foreldre. Mottak for enslige mindreårige bør gjøres om til omsorgsinstitusjoner og vergeordningen styrkes, sier Trine Skei Grande.
Hun ønsker også incentiver for å effektivisere saksbehandlingen av flyktning- og asylsøknader fra barn under 16 år.
- Barn på flukt er særlig sårbare. Særlig alvorlig er situasjonen for enslige mindreårige. Mange har traumatiske minner som må bearbeides gjennom faglig oppfølging. I Venstre mener vi dette best oppnås ved å omgjøre mottak for enslige mindreårige til omsorgsinstitusjoner i regi av barnevernet. Hvert enkelt barn må sikres omsorg og oppfølging på bakgrunn av sine egne behov. Vergeordningen bør profesjonaliseres, og ikke bare basere seg på frivillig innsats, fortsetter Skei Grande.
Ventetiden under behandling av asylsøknad er ofte særlig belastende for barn. Venstre ønsker å innføre en maksimal saksbehandlingstid på seks måneder for barn under 16 år. Opphold på humanitært grunnlag bør automatisk bli innvilget dersom søknadsprosessen ikke er avsluttet innen denne fristen. Arbeidet med å finne barnets foreldre må intensiveres under
behandlingstiden.
- Hensynet til barnets beste må ligge til grunn for behandlingen av saker angående familiegjenforening. Barn under 16 år må ha en absolutt rett til gjenforening med sine foreldre. Alle rimelige tiltak som fremmer barnets interesser må iverksettes. Ved tvil om alder bør barnevernet gis mandat til å foreta en skjønnsmessig vurdering, avslutter Trine Skei Grande.
