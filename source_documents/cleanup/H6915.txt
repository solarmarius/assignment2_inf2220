
04.03.03
Vegard Martinsen, (DLF)
Storalliansen sammen "mot" arbeidsledighet
Norges nye storkoalisjon - Ap, SV og FrP - skal ifølge dagens Dagsavisen gå sammen om en "nasjonal dugnad mot økt arbeidsløshet". Ifølge Dagsavisen vurderer disse tre partiene "å gå sammen om tiltak mot arbeidsløsheten. De har flertall på Stortinget, og kan overstyre regjeringen."
Å få arbeidsløsheten ned til praktisk talt null er det letteste av verden, hvis man bare er villig til å innse hvordan. Løsningen forutsetter dog at sosialister oppgir sin sosialisme, så det er vel små muligheter for å få det til.
Uansett, her er løsningen: Fjern alle restriksjoner på etablering av bedrifter, inkludert fjerning av den hinderløypen som alle entreprenører må igjennom for å få det nødvendige antall tillatelser og løyver etc.
Videre, fjern alle avgifter på etablering av bedrifter, fjern alle typer avgifter som for eksempel arbeidsavgiften. Skatter må også selvsagt reduseres mest mulig. I tillegg må myndighetene gjøre det mindre attraktivt å være arbeidsledig. Dessuten bør myndighetene arbeide for reell frihandel, slik at vi kan eksportere fritt til alle andre land.
Hvis disse punktene blir fulgt, vil arbeidsledigheten synke til null på få uker.
Dessverre står DLF alene om en slik politikk, så da er det små muligheter for at den blir gjennomført.
Det storalliansen av FrP, SV og AP vil gjøre er å benytte "offentlige" penger på å sette i gang nye tiltak, som f.eks. oppussing av skolebygg. Dette vil, tror forslagsstillerne, skape øket etterspørsel i markedet, og arbeidsløsheten vil gå ned. Men det som disse partiene overser er at de pengene som det offentlige benytter på denne måten, de er tatt fra skattebetalerne, og derfor vil folks private etterspørsel gå like mye ned som det offentliges etterspørsel vil gå opp. Og derfor vil den totale effekt av det som SV, Ap og FrP foreslår kun føre til at arbeidsløsheten blir omtrent den samme, mens folk i enda mindre grad får tilfredsstilt sine egne ønsker og behov.
Så forslaget vil ikke ha de ønskede positive konsekvenser, forslaget vil for samfunnet som helhet kun ha negative konsekvenser. Dette er hva vi kunne vente fra SV og Ap, men det er helt uforenlig med den liberalismen som FrP en gang stod for og som de fremdeles påstår at de er for. Dette er intet annet enn tragisk.
