
8.5.2001
Odd Roger Enoksen,
Pressemelding fra
REGJERINGEN MOTARBEIDER BREDBÅND TIL HELE LANDET
Næringsminister Grete Knudsen holdt sin IT-politiske redegjørelse i Stortinget i dag. Hun varslet ingen ny bredbåndspolitikk fra regjeringen. Med regjeringens politikk vil store deler av landet ikke få tilgang til bredbåndsnettet.
SP vil opprette et statlig fond for utbygging av bredbåndsnett der markedet ikke tilbyr bredbånd. Alle offentlige instanser skal kunne bruke bredbåndsfondet til finansiering av infrastruktur og tjenesteutvikling. SP vil også utrede ordninger som stimulerer private bedrifter og husstander til å knytte seg til bredbåndsnettet, for eksempel skattefradrag slik svenskene har innført.
SP krever en rask gjennomgang av hvilke deler av landet som i dag blir dekket gjennom markedsmekanismene, og hvilke deler av landet det er nødvendig med offentlig satsing for å sikre dekning. Vi kan ikke bruke mer tid på å vente å se hva som skjer, slik regjeringen ønsker.
Norge er dårligst på bredbånd i hele Norden, i følge OECD. Bare en av 300 nordmenn har bredbånd. Av 435 norske kommuner er det 250 som ikke har bredbåndstilknytning. Bare 18% av kommunene sier at de i det hele tatt har bredbånd på den politiske dagsorden. Det er derfor urealistisk av Næringsminister Grete Knudsen å tro at etterspørselen etter bredbånd blir stor nok til at markedsaktørene vil bygge bredbånd uten drahjelp fra staten.
Regjeringens tidsplan for utbygging av bredbånd er i ferd med å sprekke. Det er allerede klart at markedet ikke vil kunne tilby alle grunn - og videregående skoler, folkebibliotek, sykehus og kommuneadministrasjoner bredbånd innen 2002, og alle husstander det samme innen 2004.
