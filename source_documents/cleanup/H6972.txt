
06.04.03
Venstre
Mer frihet ­ mer ansvar
Venstres visjon er det sosialliberale Norge ­ med mer frihet og mer ansvar på alle nivåer i samfunnet. Venstre ønsker en tydeligere ideologisk debatt.
Et moderne Norge må ha et sterkt internasjonalt engasjement for fred, rettferdighet og menneskerettigheter. Kampen mot terror og for demokrati må følge prinsippene i Folkeretten, og ikke krenke rettssikkerhet og personvern. FN må være den grunnleggende og troverdige forvalter av Folkeretten. Derfor tar Venstre avstand fra de krigshandlinger som nå foregår i Irak.
Et moderne Norge må være et miljø-Norge ­ med mindre avhengighet av vannkraft, mer bruk av varme og nye energiformer, blant annet biodrivstoff og hydrogen.
Et moderne Norge er et tolerant, flerkulturelt, integrert samfunn. Venstre vil intensivere kampen for en human og anstendig flyktninge- og asylpolitikk og for en bedre integreringspolitikk ­ med en god balanse mellom plikter og rettigheter.
Et moderne Norge satser på nyskaping, utdanning og forskning. Vi trenger en "grotid for gründere". Det er ærefullt å skape sin egen arbeidsplass. Det må gis bedre sosiale ordninger for selvstendig næringsdrivende.
Et moderne Norge må bygge på borgerens frihet til å skape sitt eget gode liv, og som tar ansvar for andre og for fellesskapet. Det sivile samfunn må styrkes og velferdssamfunnet må fornyes for ikke å forvitre. Det lokale folkestyret må styrkes gjennom å slippe kommunene fri ­ og stanse den rikspolitiske detaljstyringen.
Et moderne Norge er et kultursamfunn. Venstre vil ha et nasjonalt kulturløft, og en skole med større frihet og høyere kvalitet.
Et moderne Norge er et samfunn med mer frihet og mer ansvar, og med vilje til fornyelse og radikale reformer for å skape et bedre og mer bærekraftig samfunn.
Et moderne Norge er et sosialliberalt Norge.
