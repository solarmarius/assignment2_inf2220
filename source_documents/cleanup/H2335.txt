
Pressemelding 26.august 1993:
KrFs stortingskandidat i Sør-Trøndelag, Ola T.Lånke:
OMSORG FØR DØDEN, IKKE DOPING
Alvorlige syke og døende må møtes med omsorg og smertelindring, framfor neddoping av valium og aktiv dødshjelp. Arbeidet for egne hospice-avdelinger knyttet til regionsykehusene må komme videre, og staten må være med å finansiere prøveprosjektene. Vil helseminister Werner Christie bidra til at hospice-avdelingen ved kreftavdelingen på Regionsykehuset i Trondheim kommer i drift? spør Kristelig Folkepartis stortingskandidat i Sør-Trøndelag, Ola T.Lånke.
Døende og pårørende får ikke den omsorg den behandling og hjelp de trenger. Ofte blir det for teknisk medisinsk behandling i stedet for lindring, trøst og omsorg. I Storbritannia har de møtt behovet hos døende og pårørende ved å fokusere på en verdig død, ofte i egne institusjoner. I Norge ligger 80 prosent av de døende på sykehus og sykehjem. Nå må deres behov komme i fokus, mener Lånke.
Alvorlige syke og døende må bli møtt med omsorg og smertelindring. Etablering av Hospice-avdelinger ved regionsykehusene og økt skolering i omsorgsfilosofi blant helsepersonell, er tiltak som kan gjøre tiden før livets slutt til en positiv tid for pasienter og de pårørende, sier Lånke.
Ved Regionsykehuset i Trondheim startes det nå et prøveprosjekt for lindrende medisin med dette for øyet. Kristelig Folkeparti vil at staten aktivt medvirker i finansieringen av driften ved en slik avdeling, og viser til at Den Norske Kreftforening allerede har gitt økonomiske midler i millionklassen til dette prosjektet. Avdelingen ved Regionsykehuset kan bli et viktig kompetansesenter for sykehus og sykehjem i Trøndelagsregionen. Målet er å gi et slikt tilbud i alle helseregionene, mener Lånke.
Kristelig Folkeparti ønsker å styrke omsorgen ved livets slutt. Pårørende kan allerede få fri inntil to uker med lønn i livets sluttfase hos nær familie. KrF har fremmet forslag om rett til permisjon inntil to år ved omsorg for sine nærmeste uten tap av ansiennitet eller trygderettigheter. En slik rett vil gi pårørende mulighet til større deltakelse i omsorgen ved livets slutt, sier Ola T.Lånke.
