
Onsdag 12. juli
DUGNAD MOT VOLD
- Nødvendige lettelser i alkoholavgiftene gjør det viktigere enn noen gang å satse på forebygging. Konsekvensene må ikke bli økt alkoholbruk og mer vold i samfunnet. For KrF er konkrete resultater som fører til en tryggere hverdag for innbyggerne det viktigste, og ikke ensidige markeringer i alkoholpolitikken. Det er nødvendig med en tverrpolitisk dugnad for å forebygge økende vold i samfunnet. Det sa nestleder i KrF, Odd Anders With på en pressekonferanse 12. juni 2000.
På oppdrag fra KrF har MMI foretatt en undersøkelse som viser at 45% av de spurte en eller flere ganger har opplevd vold i sitt nærmiljø som følge av alkoholbruk. Den samme undersøkelsen viser at 75% av de spurte, i større eller mindre grad, mener en stram og restriktiv alkoholpolitikk bidrar til å forebygge vold i samfunnet.
-I perioder har kanskje KrF i for stor grad fokusert på en "forbudslinje". Det har ført til at vi heller ikke har fått flertall for de nest beste løsningene. KrF er et samarbeidsparti som vil være villig til å inngå kompromiss om alkoholpolitikken. I forbindelse med budsjettet for år 2000 var KrF med på en merknad der vi sa oss villig til å redusere avgiftene på alkohol. Samtidig er det avgjørende med tiltak som fører til at alkoholforbruket ikke øker. Ut fra Arbeiderpartiets historiske sosialpolitiske tradisjon burde vi få et godt samarbeid på dette området mellom Ap og KrF. Vi forventer at regjeringen skal komme med offensive forslag. Vi kan ikke ofre målsettingen om redusert forbruk og mindre vold på grensehandelens og avgiftsharmoniseringens alter, sa With.
- KrF mener det er viktig med en bred innsats for å forebygge vold. Den viktigste innsatsen vi kan gjøre er å forebygge at barn og unge kommer inn i en kriminell løpebane. Rusfrie ungdomstilbud og tilgjengelighet på voksenpersoner i nærmiljøet er viktigere i dag enn noen gang tidligere. Lokale myndigheter, skole, politi, foreldre og frivillige organisasjoner må samarbeide for å skape trygge og gode oppvekstmiljø. Raske og tydelige reaksjoner er spesielt viktig overfor unge lovbrytere. Det må også reageres raskt og strengt overfor dem som bryter forutsetningene for å ha skjenkebevilling.
