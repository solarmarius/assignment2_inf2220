
27.06.03
Venstre
Venstre i regjering setter sitt preg på Norge
- Vi er godt fornøyd med vårt gjennomslag både i regjering og på Storting denne våren. Mens partier med 20 til 30% oppslutning får gjennomført 3,9% av sitt program, får vi i Venstre gjennomført 20 til 30% av vårt program, sier Lars Sponheim, leder i Venstre.
Viktig seier i kampen mot Sellafield
Venstre og Regjeringen har ført en aktiv miljøkamp for å hindre forurensning av havområdene. Det var derfor gledelig å få meldingen om at den britiske regjeringen nå går inn for at Sellafield­anlegget skal stanse utslippene i 9 måneder, sier Sponheim
Mindre øremerking, større lokal frihet
Prinsippene i Venstres og regjeringens forslag om større lokal frihet, mer ansvar og en sanering av øremerkede overføringer til kommunen, har stor tilslutning i Stortinget, selv om motet sviktet hos opposisjonen i forhold til å følge fullt ut den frihetsreformen Regjeringen hadde foreslått både for neste år og årene 2005 til 2007, sier Sponheim.
Økonomisk politikk som virker
Vi har nå fått vedtatt og revidert to budsjetter og er i ferd med å utarbeide et tredje. Onsdagens kraftige rentereduksjon forteller oss at politikken virker og legger til rette for å sikre og skape arbeidsplasser rundt om i småbedrifter og eksportindustri over hele landet. For unge i etableringsfasen, for småbarnsfamilier og andre med lån på 1,5 million kroner betyr to prosent rentefall en årlig netto gevinst på over 20 000 kroner, nær to tusen kroner i måneden. Det er beløp som monner mye mer i enn de fleste forslag til økte statlige overføringer, avslutter Sponheim.
