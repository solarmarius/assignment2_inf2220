
09.07.03
Senterpartiet
Fiskeriministeren må på bana
- Oppdrettsnæringa i Sogn og Fjordane slit, og det verkar ikkje som fiskeriministeren vil løfte ein finger for å betre tilhøva for næringa. Det seier Erling Sande og Paul Jacob Helgesen, to av ungdomskandidatane til Senterpartiet ved haustens fylkestingsval.
Dei lave prisane oppdrettsnæringa no opplever gjer at mange slit. Få oppdrettarar har fått bygd seg opp ein økonomi til å overleve slike kriser, og det er spådd at mange kjem til å gå konkurs i tida framover.
- Vi må sikre at denne framtidsnæringa kjem kystfolket til gode og at vi beheld lokalt eigarskap, seier Sande og Helgesen. Dersom ikkje forholda for næringa vert bedra, vil det kunne føre til massekonkursar og at eigarskapet vert overteke av nokre få internasjonale aktørar. At bankane etter 1. juli får konsesjonane med i konkursbuet vil truleg føre til ytterlegare konsentrasjon på eigarsida. Dermed kan kystfolket komme til å miste kontrollen med ein av dei næringane som verkeleg har stort potensiale i framtida, seier dei to.
Det eksisterer for tida ei forventning i marknaden om framleis auka produksjon på området, dette er noko av grunnen til at det er vanskeleg å få til eit varig prisløft på området.
- Fiskeriministeren må no utsette tildelinga av dei 50 nye konsesjonane i næringa.
- Det bør satsast på forsking og utvikling saman med næringa, på områder som produksjon, foredling og kvalitet slik at produkt frå norsk havbruksnæring beheld sin sterke posisjon i marknaden.
- Ein bør samarbeide med næringa om reduksjon i forkvotane frå 2004 for å få redusert mengda som vert sendt ut på marknaden.
- Rammevilkåra til næringa må betrast, til dømes må diverse gebyr tilpassast kostnadane byråkratiet har i røynda.
Dette burde vere greie tiltak å setje i gong for å betre forholda for næringa, seier dei to ungdomskandidatane.
Senterpartiet har fått nok av regjeringa sin næringsnøytralitet, no må verdiskaping og arbeidsplassar vere vår viktigaste fokus, avsluttar Sande og Helgesen.
