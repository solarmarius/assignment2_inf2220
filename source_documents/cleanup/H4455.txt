
lørdag 3. mars 2001 13:30:33
Venstres landsstyre:
Ny narkotikapolitikk
Antall overdosedødsfall viser at den gjeldende narkotikapolitikken ikke fungerer etter intensjonen. Derfor mener Venstre det er på høy tid å skifte fokus i norsk narkotikapolitikk.
Narkotikabruk krever i første rekke sosialpolitiske virkemidler, ikke kriminalpolitiske. Det er lettere å søke hjelp for et rusproblem hvis en ikke blir stemplet som kriminell. Stoffavhengighet må bli behandlet på samme måte som alkoholisme, det er en sykdom, ikke en kriminell handling. Derfor må politiets og domstolenes ressurser primært brukes for å ta selgerne og bakmennene, ikke de narkomane.
Målet med norsk narkotikapolitikk må være å begrense de skadevirkningene som narkotika fører med seg. Det må satses mer på forebyggende aktiviteter. Vi trenger også en helhetlig gjennomgang av behandlingssystemet. Alle som ønsker behandling må få tilbud om det, også under soning.
Dagens retningslinjer er for restriktive for å få behandling med legemidler. Samtidig må det stilles reelle, konkrete krav til innholdet i og omfanget av den helse- og sosialfaglige oppfølgingen av dem som mottar slik behandling. Behandlingstilbudene må i større grad bli individuelt tilpasset, og på alternative behandlingsformer. Det bør for eksempel tillates forsøk med sprøyterom, blant annet for å bekjempe overdosedødsfall. Prosjekter med behandling med Subutex og Metadon er satt i gang, og slike behandlingsformer må bli tilgjengelig for flere. Vi må også bli flinkere til å dra lærdom av andre lands erfaringer.
