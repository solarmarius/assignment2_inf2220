
Vedtatt på Venstres landsmøte 27/3-04
Venstre
Pressemelding fra Venstres landsmøte 26.-28. mars 2004 på Hamar
AIDS-medisin til alle!
Venstres landsmøte ser med bekymring på utviklingen i HIV/AIDS-epidemien, som er blitt en alvorlig trussel mot velstand og utvikling i fattige deler av verden.
I dag lever 42 millioner mennesker med HIV-smitte eller AIDS. 70~% av dagens smittede bor i Afrika sør for Sahara. Sykdommen tapper samfunnet for kompetanse og arbeidskraft og svekker for muligheten til videre utvikling.
Det finnes i dag ingen behandling som kan kurere HIV-smitte, men en rekke behandlingsformer som kan forlenge livet og øke livskvaliteten for de som er rammet av sykdommen. Disse er imidlertid i liten grad tilgjengelige for verdens fattige, på grunn av de høye prisene. Venstres landsmøte er derfor glad for justisministerens initiativ til å endre norsk regelverk. Dette betyr at hvis et vestlig legemiddelselskap setter prisen for høyt, kan eneretten brytes og medisinen fremstilles i Norge og eksporteres til utviklingslandet av andre vestlige produsenter ­ til en lavere pris.
Norge blir dermed et foregangsland ved å innføre de nye WTO-reglene. En slik endring i patentbeskyttelsen er helt nødvendig for å oppnå intensjonen i FNs tusenårsmål 6 om å bekjempe HIV-epedemien og andre sykdommer.
