
14.02.97 - 15.02.97
Folkets Hus, Oslo
LANDSSTYREMØTE 14/2-97
Møtet behandlet følgende saker:
1. Hellandsvikutvalgets innstilling.
2. Landsstyrets arbeidsform.
3. Valgkampen.
4. Utnevning av æresmedlemmer.
Møtet vedtok følgende uttalelse:
"Pasientenes stilling skal styrkes"
Store økninger i antall stillinger og bevilgningene til helsevesenet på 1990-tallet har ikke gitt tilstrekkelige forbedringer i behandlingstilbudet. Når vi i de kommende år skal fortsette satsingen innen helsesektoren, er det avgjørende at pasientenes behov, trygghet og likebehandling i hele landet settes i sentrum. Dette vil Arbeiderpartiet gjøre ved å styrke pasientenes rettigheter på tre måter:
1. En ny behandlingsgaranti for alle alvorlig syke pasienter skal innføres fra 1. juli i år. Den skal garantere disse pasientene behandling innen tre måneder, med mulighet for fritt sykehusvalg innen helseregionen og nabofylkene. Dersom garantien brytes, skal pasienten ha rett til behandling som egen fylkeskommune betaler, uansett hvor i landet behandlingen skjer.
For at dette skal kunne gjennomføres, må deler av bevilgningene til sykehusene knyttes til antall behandlede pasienter og styres dit hjelpen gis. Hvor stor andel av midlene som knyttes til innsatsen, må vurderes løpende ut ifra hva som gir størst stimulans til å redusere ventelister. Det skal fortsatt være en grunnleggende rammefinansiering av sykehusene. Tilbudet til psykiatriske og kronisk syke pasienter må forbedres gjennom særskilte tilskudd.
2. En ny vurderingsgaranti for alle pasienter ved sykehusene skal gjelde fra januar 1998. Den vil innebære at alle pasienter skal få sitt behandlingsbehov vurdert senest innen tredve virkedager. Denne garantien vil gi en kraftig forbedring i tryggheten og servicen overfor de som i dag står på ventelister. Dersom egen fylkeskommune ikke overholder fristen for vurderingsgarantien, skal pasienten ha rett til å få vurderingen gjennomført på hjemfylkets regning der dette kan skje. Pasientene må i den videre oppfølging få bedre løpende informasjon om ventetid for innleggelser, undersøkelser og operasjoner, så de ikke blir gående i det uvisse.
Begge de nye garantiene skal fungere effektivt og likeverdig i hele landet. Dette krever at det på nasjonal basis fastsettes standardiserte, klare rutiner og kriterier for garantiene, samt for føringen av ventelister og sykejournaler. Statlige myndigheter må også se til at den såkalte gjestepasientordningen utformes slik at det blir et fleksibelt og godt samarbeid på tvers av helseregionene om gjennomføring av garantiene.
3. Alle innbyggere skal få tilbud om fast lege. Denne skal ha ansvar for å gi sine pasienter gode allmennlegetjenester og oppfølging, og for å forbedre det forebyggende arbeidet. Målet skal være at flere får hjelp før de blir alvorlig syke, og at det kan ytes likeverdige legetjenester i hele landet. Det skal være fastlegen som sørger for henvisning til legespesialist eller andre deler av helsevesenet, og som følger opp pasienten når denne har avsluttet behandlingen i spesialisthelsetjenesten.
Den som selv velger å henvende seg direkte til spesialist, må betale mer enn de som går via sin faste lege. Det skal være anledning til å skifte lege to ganger per år, slik at det å ha faste pasienter ikke blir en sovepute i forhold til kvaliteten og servicenivået på legetjenestene. Dessuten må det inngås avtaler mellom fastleger og kommune om åpningstider, vikarordninger, forebyggende tiltak, legevakttjeneste og andre forhold. Det må også bestemmes et tak for det antall innbyggere som en fastlege skal betjene, noe som vil bidra til at kvaliteten på tilbudene blir likeverdig uansett bosted og hjelpebehov.
Det har tidligere vist seg hvor krevende det er å gjennomføre garantiordninger på en vellykket måte. Det er nå avgjørende at pasientene virkelig opplever at garantiene blir reelle for alle. Skal de nye rettighetene fungere effektivt til beste for pasientene, trengs det forbedringer av helsevesenet særlig på to punkter:
For det første vil det være behov for større personalressurser. Statens samlede ansvar for å gjøre utdanningen av legespesialister mer rasjonell og for å øke kapasiteten, må bli klarere og sterkere. Målet er at fullmaktene til å planlegge, organisere og godkjenne utdanningen, og til å fordele personellressursene, skal ligge hos offentlige myndigheter og ikke overlates til profesjonenes organisasjoner. Det er dessuten et problem for de offentlige sykehus at private helsetilbud er gratispassasjerer i et system der det offentlige bærer kostnadene til utdanning og refusjoner. Denne utviklingen må møtes med strengere regulering av sykehusansattes adgang til å ha eierandeler og bierverv innen konkurrerende private tilbud. Det er nødvendig å endre rikstrygdeverkets refusjoner overfor private legespesialister, slik at midler frigjøres til å sikre nok personell til å utføre prioriterte oppgaver i et solidarisk offentlig helsevesen og til å sørge for bedre geografisk fordeling av leger.
Samtidig kan noe av mangelen på leger og sykepleiere avhjelpes ved at flere av de øvrige helsearbeidere tilføres økt kompetanse. Nye utdanningstiltak som kan sprenge profesjonsgrenser, må prøves ut, og det skal satses mer på videreutdanning av hjelpepleiere. Særlig er det behov for utdanning av operasjonshjelpepleiere for å få til en bedre utnytting av kapasiteten på operasjonsstuene. Det er også behov for å tilpasse arbeidstidsordningene for å gi bedre bruk av sykehusene. Den interne organiseringen av sykehusene må tilrettelegges slik at helsepersonell i størst mulig grad kan konsentrere seg om pasientbehandling.
For det andre må det nåværende samarbeidet i helseregionene styrkes. Det må bli tettere og mer forpliktende, slik at den samlede sykehuskapasiteten kan brukes mer effektivt. Det skal utarbeides nasjonale standarder som gir sterkere føringer for utformingen av sykehustjenestene, herunder krav om regionale helseplaner som gir bedre oppgave- og funksjonsdeling. De regionale helseutvalgene, som i dag kun har en rådgivende funksjon, må ved lov og forskrift gis reell myndighet på sine områder. Utvalgene skal være politisk styrt, og det vil blant annet være naturlig at de får ansvaret for: - samarbeidet om ordningen med fritt sykehusvalg - andrelinjetjenester som ikke kan finnes i alle fylker - og fordelingen av legeressursene innen regionen.
Det fylkeskommunale ansvaret for å eie og drive sykehusene skal ligge fast. Ut ifra lokale forhold og behov bør imidlertid fylkeskommunene selv ta initiativ til å delegere myndighet utover det som er nevnt ovenfor til de regionale helseutvalgene. Der hvor det kan være formålstjenlig å endre grensene mellom helseregionene for å bedre mulighetene for samarbeid, bør slike endringer vurderes snarest mulig.
