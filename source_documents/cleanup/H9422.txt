
SAMETINGSVALGET 2005
VALGPROGRAM FOR ARBEIDERPARTIET VALGKRETS 8, MIDT-TROMS
Arbeiderpartiet har som mål å utvikle et godt, mer rettferdig og tryggere samfunn for befolkningen i Midt-Troms. Arbeiderpartiet vil føre en samepolitikk som skal tjene den samiske befolkning slik at samisk språk, kultur og samfunnsliv skal ha en sikker framtid. Vi vil arbeide for at Sametinget skal ha et nærmest mulig samarbeid med kommuner og fylkeskommuner. Gjennom et slikt samarbeid vil vi avklare de ulike roller i forhold til å sikre samisk språk og kultur, for derved å gi enkeltmenneskene de tilbud de har krav på,og rett til.
Med samisk kultur menes bl.a. forhold innen næring, håndverk, tradisjoner, slektstilhørighet, bosetting og sysselsetting,samt samfunnsorganisering og levemåte.
Arbeiderpartiets sametingsgruppe vil bl.a. arbeide for at:
1. Alle som ønsker det får rett til å lære seg samisk, det være seg i barnehage, grunnskole, videregående skole eller som voksen. Denne opplæringen skal være gratis .
2. Utdanning/videreutdanning av lærere i samisk språk- og kulturkompetanse får prioritet, slik at retten til språkopplæring blir reell.
3. Befolkningen får større innflytelse over bruken av ressursene gjennom regional forvaltning av land og vann.Rettighetene til naturressursene må gjelde alle som bor der, uavhengig av etnisk tilhørighet .
4. Den historiske retten til fiske tilbakeføres til kyst- og fjordfiskerne. Mottaks- og foredlingsmulighetene for fisk styrkes.Trål,snurrevad og notfiske på fjordene må reguleres slik at fisket kan skje på fjordfiskernes premisser.
5. Rovdyrforvaltningen skal ta utgangspunkt i eksistensgrunnlaget for reindrift og husdyrhold. Fellingstillatelse må gis raskt der skadedyr herjer.
6. Det gis tilbud i den videregående skolen i næringskombinasjoner og duodji.
7. Kombinasjonsnæringer stimuleres og sikres driftstilskudd i en oppstartperiode på f.eks 3 år. Støtten må tilpasses de sjøsamiske områder, og ungdom som vil etablere seg prioriteres.
8. Bosettingen styrkes gjennom å prioritere prosjekter og tiltak der kvinner er søkere/initiativtakere.
9. Kulturbaserte samiske mattradisjoner tas vare på og danner grunnlag for næringsutvikling/reiseliv.
10. Sametinget skal være pådriver til at befolkningen kan bli kjent med historien og kulturen som i flere generasjoner har vært gjemt, slik at sjøsamiske distrikter får mulighet til å fremheve sin særegenhet hva angår .språk, historie og kultur.
11. Sametinget skal være en pådriver for utbygging av bredbånd også i distriktene.
12. Barmarkskjøring, også for reindrifta, reguleres kraftig slik at vi kan ta vare på vår sårbare natur .
