
Stortinget, 18/8 1999.
FREMSKRITTSPARTIETS
STORTINGSGRUPPE
Fra Stortingsrepresentant Ursula Evje, Fremskrittspartiets utdanningspolitiske talskvinne.
Hvor mange barn skal skades før kommunene blir sitt ansvar bevisst og tilbyr sikre skoleveier?
I dag begynner tusenvis av barn på et nytt skoleår. For mange av disse er dagen i dag det første møtet med skolen og med skolevegen.  I mange kommuner er det mange barn som har en fullstendig uakseptabel skoleveg, uttaler Fremskrittspartiets utdanningspolitiske talskvinne Ursula Evje.
- Kommunene er ikke sitt ansvar bevisst når det gjelder å sikre skolevegen for de aller minste. Her må det gjøres et stort krafttak i årene som kommer med bygging av gang- og sykkelveger og annen form for sikring av farlige vegstrekninger, slik at alle barn kan komme seg trygt på skolen, sier Ursula Evje. Mange kommuner er også veldig flinke til å bortdefinere farlige skoleveger ved å si at vegen ikke er trafikkfarlig, sier Evje, som mener at foreldrene må presse kommunene sterkere til å gjennomføre en sikring.
- Som eksempel på at foreldrenes og kommunens oppfatning av hva som er farlig skoleveg ikke stemmer overens, er en sak med to skolebarn i Fet kommune i Akershus, som ikke får skyss til skolen fordi kommunen ikke ser på skolevegen som trafikkfarlig. Barna bor langs den såkalte Fetveien som er en stor fartsåre med mye trafikk hele døgnet, både med personbiler og tungtrafikk.  Det er galskap at denne vegen ikke er å anse som farlig skoleveg, sier Ursula Evje som ber kommunen om å besinne seg. Det eneste som der skal til er 200 meter med gang- og sykkelveg før barna får en sikker skoleveg.
- Jeg vil anbefale alle familier som bor langs trafikkerte veger om å kreve skoleskyss for barna med hjemmel i opplæringslovens § 13-4. Denne slår fast at kommunen er ansvarlig for skyss av grunnskoleelever som har rett til skyss på grunn av særlig farlig eller vanskelig skoleveg.
- Nå når vi nærmer oss kommunevalget ber jeg alle foreldrerepresentanter rundt om i kommunene om å stille de lokale kandidatene spørsmål om hva de har tenkt til å gjøre med barnas skoleveg i kommende fireårsperiode.  Vi kan ikke akseptere at barn og skoleveger blir nedprioritert i de kommunale budsjettene, sier Ursula Evje.
