
8.10.2004
Vidar Bjørnstad, Arbeiderpartiet
Studentene taper mye
Regjeringens budsjett er usosialt. De tar fra grupper som har lite og gir store skattelettelser for de med høye inntekter. Jeg kan gi noen eksempler fra utdanningsområdet.
Studentene har i utgangspunktet en "lønn" (lån og stipend) på 80 000 kr. i året.For tredje året på rad foreslår nå Regjeringen å gi studentene et nulloppgjør, det vil si at studiestøtten ikke en gang prisjusteres. Levestandarden går opp for resten av samfunnet, mens inntektene til studentene går ned. Regjeringen foreslår videre å avvikle både reisestipendet for studentene og studentrabatten på buss og tog. Altså lavere inntekter og høyere kostnader.
I tillegg kutter Regjeringen ca. 100 millioner kroner samlet til bygging av studentboliger og støtte til studentbarnehager.
Arbeiderpartiet mener vi må satse på utdanning og kunnskap for alle.
Regjeringen begrenser nå adgangen til høyere utdanning. Etterspørselen etter høyere utdanning er stor og vil vokse i årene framover på grunn av større ungdomskull. Likevel vil Regjeringen med Høyre og Clemet i statsrådsstolen kutte antallet studieplasser ved universitetene og høyskolene med 4000. Alle disse kuttene for at Regjeringen skal samle penger til skattelettelser.
Jeg registrerer at en person som tjener 1. million kroner vil få ca.20 000 kroner i skattelettelse med Regjeringens opplegg.
Usosialt og meningsløst, spør du meg.
