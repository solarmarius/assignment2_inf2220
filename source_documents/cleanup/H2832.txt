
Onsdag 29. november 1995
Parlamentarisk leder Kjell Magne Bondevik, KrF:
USTØ HÅNDTERING AV MOLAND-SAKEN
-Etter finansminister Sigbjørn Johnsens redegjørelse om Moland-saken, må det kunne slås fast at regjeringen ikke har levd opp til slagordet "stø kurs" i denne saken. Moland-saken er tvert imot eksempel på meget ustø håndtering av en sak. De eneste som ikke vil erkjenne dette, er regjeringen selv. Det sier Kristelig Folkepartis parlamentariske leder Kjell Magne Bondevik. Finansministeren redegjorde for Moland-saken i Stortinget onsdag.
Kjell Magne Bondevik beskriver redegjørelsen som "en rent teknisk gjennomgang av saksforløpet".
-Statsråden kom ikke med noen innrømmelse av at man hadde hatt det altfor travelt både ved utnevnelsen av sentralbanksjefen, og med å gi ham tilsagn om permisjon. Det har vært flere faser der dette må ha vært en vanskelig sak for regjeringen, og det burde ha kommet fram i redegjørelsen, sier Bondevik.
Kjell Magne Bondevik legger ikke skjul på at han er spent på om regjeringen har "lært noe" av Moland-saken. -Det vil vise seg i morgen, når Stortinget skal drøfte denne redegjørelsen. Innleggene fra regjeringen og Arbeiderpartiet kan ikke være så kjemisk frie for vurderinger som den redegjørelsen vi har fått i dag. I debatten må vi kunne forvente synspunkter også, ikke bare referat, sier Kjell Magne Bondevik til slutt (KrF-Press/NPE).
