
Vadsø Høyre
Valg 2003 - 2007
Verdigrunnlag
Høyres grunnsyn setter menneskeverd og livskvalitet i sentrum. Dette gjennom å verne om de verdier som har formet vårt samfunn og vår nasjonale kultur.
Høyre ønsker å bygge samfunnet ut fra det kristne kulturgrunnlag, rettsstaten og folkestyret. Høyre vil at enkeltmennesket skal ha innflytelse og ansvar gjennom trygghet og samspill mellom innbyggerne og de folkevalgte. Høyre ønsker å redusere offentlige inngrep ovenfor enkeltmennesket og dermed legge til rette for privat initiativ og virketrang.
Innledning
Vadsø Høyre ønsker å utvikle Vadsø til et naturlig senter for næring, handel og kultur i Øst-Finnmark. Vadsø Høyre vil arbeide for at Vadsø blir en kommune preget av optimisme og kreativitet. Vadsø skal være en kommune der det er lett å få svar på sine søknader, og hvor kommunen ikke skal oppfattes som en motpart, men være en medspiller. Vadsø Høyre vil arbeide for at Vadsø kommune skal bli en pådriver i utviklingen av vårt nærområde og region.
God kommunal service og tilrettelagte tjenester
-bedre tilgjengelige og mer brukerorientert service.
Innbyggerne betaler skatt for at kommunen skal yte service tilbake. Høyre skal være en garantist for at innbyggernes skattepenger blir forvaltet på best mulig måte. Vadsø Høyre vil arbeide for å modernisere de offentlige tjenester. Målet er at valgfrihet, fleksibilitet, effektivitet og tilgjengelighet skal prege Vadsø kommunes tjenester og tilbud. For å nå dette målet er vi villig til å tenke nytt i forhold til hvem som skal utføre tjenestene kommunen har ansvar for, og hvordan arbeidet skal utføres.
Vadsø Høyre vil arbeide for:
· Konkurranse om å utføre kommunale tjenester på mange områder kan sikre økt kvalitet og lavere kostnader. Dette skal kommunen utnytte, men selvsagt innenfor et system hvor kommunen legger premissene og følger opp tjenesteleverandørene.
· En samlokalisering av offentlige kontorer der det virker forenklende for kommunens innbyggere.
· Innbyggerne skal gjennom brukerundersøkelser få si sin mening om de kommunale tilbud, og dermed få mulighet til å påvirke kvaliteten på tjenestene.
· Kommunens organisasjon og arbeidsmåter fortsatt gjennomgås, for å frigjøre penger som kan flyttes fra administrasjon til tjenester.
En bedre skole
Høyre har alltid vært opptatt av skolens innhold og hverdag. Vadsø Høyre har satt dagsorden for skolepolitikken i Vadsø. Dette gjelder både de fysiske rammer, skolestruktur og innholdet i skolen.
Vadsø Høyre går inn for følgende hovedskisse til skolestruktur:
· Ved Vestre - Jakobselv skole gjennomføres ingen endringer. Skolen er valgt som bonusskole. De positive erfaringer gjennom bl.a. prosjektarbeidet ivaretas, og søkes overført kommunenes øvrige skoler.
· Sentrum skole gjøres om til en ren ungdomsskole.
· Fossen skole og Melkevarden skole blir rene 1 - 7 skoler
Vadsø Høyre har vært pådriver for det arbeidet som ble igangsatt i forbindelse med vurdering av kommunens tekniske og økonomiske utfordringer for skolene i Vadsø. Vadsø Høyre går til valg på å møte de utfordringene som vi nå er kjent med, og vil arbeide aktivt for å få tiltakene gjennomført
Det er nå klart at det for skolene er et samlet investeringsbehov i størrelsesorden 130 millioner. Tiltakene søkes gjennomført over en periode på 3-5 år.
Vadsø Høyre går inn for følgende prioriteringer angående skolebygg:
· Nødvendig påbygg ved Fossen Skole og Melkevarden Skole.
· Nødvendige investeringer for å bedre innemiljøet ved Vestre-Jakobselv skole.
· Rehabilitering av hele eller deler av Sentrum skole. Utemiljøet ved Sentrum skole gis høy prioritet.
- skolen er til for elevene, - eleven i sentrum
For å få en bedre skole er vi avhengig av å få til nytenkning og entreprenørskap i skolene. Skolen er en viktig arena i barns oppvekst, og Vadsø Høyre vil arbeide for at alle elever skal ha en positiv opplevelse av skolen.
-lærerne er skolens viktigste ressurs
Ved ansettelser av lærere og ledere i skolene skal det legges større vekt på personlig egnethet og lederegenskaper i forhold til de utfordringer skoleverket står ovenfor. Det bør føres en konkurransedyktig lønnspolitikk med økt innslag av individuell lønn.
Vadsø Høyre vil arbeide for:
· Det skal være nulltoleranse for mobbing i skolene. Skolen skal være en trygg arena for elevene.
· Styringen av skolen skal være slik at den gir størst mulig lokalt ansvar, mer reell foreldremedvirkning.
· Gjennomføre brukerundersøkelser om skolemiljø og læringsmiljø blant elever og foreldre.
· Alle elever får tilbud om ukentlig bassengundervisning.
· Skolene skal tilrettelegge for uteaktiviteter og fysisk fostring.
· Gjøre IT og Internett tilgjengelig for alle elever. Bredbåndtilknytning til skolene.
· Lokal spisskompetanse ved en skole må videreformidles til andre skoler, for eksempel kompetansen ved Vestre-Jakobselv skole som bonusskole.
· Kompetansehevning blant skolens personale må vektlegges.
· Kommunen må ha en konkurransedyktig lønnspolitikk med økt innslag av individuell avlønning.
· Det skal åpnes for større forsøksvirksomhet og fleksibilitet i skolene.
Vadsø Høyre vil profilere Vadsø som " skolesentret" i øst-fylket:
Vadsø er den kommunen i Finnmark med best allmennkompetanse, sett i forhold til mangfoldet ved de offentlige arbeidsplassene og lokale kompetansearbeidsplasser. Vadsøs fortrinn her må utnyttes til beste for kommunen. Vadsø Høyre vil arbeide for at kommunens rolle som tilrettelegger for videregående og høyere utdanninger vektlegges. Kommunen skal også være en utviklingspartner for å få flere utdanningstilbud til Vadsø. Vadsø Høyre vil arbeide for at vi får en enda bedre utnyttelse av det "elektroniske klasserom" vi har i kommunen.
Det er viktig at vi i samarbeid med våre nabokommuner ser hvilke utdanningstilbud vi bør utvikle for å møte et framtidig kompetansebehov i regionen.
Kultur, idrett og frivillige organisasjoner.
-frivillighet gir mer
Den frivillige sektor tilfører samfunnet viktige verdier som ikke oppnås gjennom annen aktivitet eller offentlig forvaltning. Frivillig arbeid gir mennesker økt livskvalitet, styrker samhold på tvers av generasjoner, bakgrunn og kultur.
Gjennom de frivillige organisasjonene mobiliseres ressurser et godt samfunn er avhengig av. De organisasjonene som arbeider med barn og ungdom har en svært viktig funksjon i forebyggingen av ungdomsproblemer. Dette gjelder både fysiske/psykiske lidelser som rusproblematikk. Organisasjoner som arbeider for eldre, for eksempel Frivillighetssentralen, er med på å trygge alderdommen for svært mange eldre i kommunene. Alt frivillig arbeid er viktig!
Vadsø Høyre vil arbeide for at "de frivillige slipper til":
· Videreutvikle samarbeidet med de frivillige organisasjonene og legge særskilt vekt på aktiviteter rettet mot barn og unge.
· Stimulere til at frivillighet og dugnadsånd fortsatt verdsettes og prioriteres.
· Arbeide for at frivillige organisasjoner får gode rammebetingelser.
· Arbeide for at kommunen stiller lokaler og anlegg til disposisjon for frivillige organisasjoner.
- sport og idrett skaper gode nærmiljøer
Ingen annen organisert aktivitet omfatter flere mennesker i Vadsø kommune enn sport - og idrettsaktiviteter. Aktivitetene bidrar til sunnere livsstil og bedret folkehelse. Det skapes gode nærmiljøer, trygge oppvekstvilkår og integrering.
Vadsø Høyre vil arbeide for:
· Barn - og ungdomsaktiviteter skal ha gode rammevilkår.
· Priser på utleie av kommunale idrettsanlegg skal holdes på et rimelig nivå.
· Kommunen skal være tilrettelegger og økonomisk bidragsyter når det legges større arrangement til Vadsø.
-kulturkommunen Vadsø, et tilbud til alle
Vadsø Høyre ønsker å befeste og utvide begrepet " kulturbyen Vadsø ".
Det er viktig å ta vare på det mangfoldet av kulturaktiviteter vi allerede har og støtte opp om nyetableringer. Dette ikke bare gjennom ensidig økonomisk støtte men ved å være en tilrettelegger i samarbeid med dem involverte.
De kulturbygg vi har i kommunen må også taes vare på. Ved å sikre planer for vedlikehold og rehabilitering ønsker Vadsø Høyre å unngå flere overraskelser som den vi fikk med "samfunnshus / bibliotek -saken".
Det er også viktig at vi har lokaliteter i Vadsø som tilfredsstiller de krav man i dag har til å kunne drive profesjonelt kulturarbeid.
Vadsø Høyre vil arbeide for:
· Kommunen skal være en aktiv støttespiller ved festivaler og kulturelle arrangement i Vadsø kommune.
· Kommunen skal spesielt prioritere å støtte arrangement som retter seg mot barn og ungdom.
· Kommunen skal være en aktiv støttespiller for de etablerte kulturaktørene og for nykommere innen ulike genre. Både enkeltutøvere og grupper.
· Arbeide for en realisering av Ruija kvænmuseum.
· Et framtidig nytt kulturhus knyttet til det nye fylkesbiblioteket.
· Kommunen skal sikre nødvendige planer for vedlikehold og rehabilitering av de ulike kulturbygg i Vadsø kommune. Dette omfatter idrettsbygg, seer, kirken og andre bygninger.
Livskvalitet for alle.
- et skreddersydd helsetilbud.
Vadsø skal være en kommune som har rom for alle typer mennesker. Høyre erkjenner at folk i ulike faser av livet har ulike behov, og vil søke å legge til rette for at alle skal føle seg hjemme i Vadsø. Høyre ønsker at alle mennesker skal ha frihet og mulighet til å leve et godt liv på egne premisser.
Når behovet oppstår må den enkelte bruker være sikre på at de får effektiv hjelp. Vadsø Høyre vil prioritere løsninger som setter brukeren i fokus.
Det er et mål for Vadsø Høyre at tjenestene i størst mulig grad kommer til brukeren og ikke omvendt. Det er også viktig for Vadsø Høyre at vi har et godt faglig tilbud, hvor vi finner den nødvendige kompetanse. De muligheter som bruk av datateknologi åpner for, må benyttes til å bedre tilbudet for den enkelte bruker.
Vadsø Høyre vil arbeide for:
· Helsetjenestene blir individuelt tilpasset etter behov.
· Flest mulig desentraliserte tjenester innenfor helse blir lokalisert til Vadsø.
· Styringen av helsetjenester skal være slik at det gies mulighet for brukermedvirkning.
· Det skal satses på kompetansehevning blant de ansatte.
· Det skal satses på tiltak for å rekruttere og beholde kompetanse i kommunen.
- eldre en ressurs for Vadsø.
Vadsø Høyre mener de eldre er en ressurs for samfunnet. Derfor fortjener de eldre respekt, trygghet og et fullverdig liv. Trygghet og alternativer er stikkord for Vadsø Høyres eldrepolitikk. Vi vil føre en politikk som sikrer eldre en reell valgfrihet når det gjelder boforhold, økonomi og mulighet for aktivitet og arbeidsinnsats. Vadsø Høyre vil sikre de eldre gode pleie- og omsorgstjenester tilpasset den enkeltes behov.
Vadsø Høyre vil arbeide for:
· Hjemmebasert omsorg må dimensjoneres slik at alle eldre som ønsker det kan få bo hjemme, selv om de har behov for pleie- og omsorg.
· Kommunen skal gi et bredt tjenestetilbud til de eldre, både når det gjelder gratis tilbud og betalingstjenester.
· Eldreomsorgen må være fleksibel med ulike botilbud som omsorgsboliger, avlastningsplasser, plasser med heldøgns omsorg og pleie i tråd med utviklingen av antall eldre i kommunen.
- barn, framtidens vadsøværinger.
For at alle grupper mennesker skal føle seg velkomne til kommunen er det viktig med tilrettelegging for barnefamiliene. Det skal være gode kommunale tilbud til barnefamiliene.
Vadsø Høyre vil arbeide for:
· Det skal tilrettelegges for flere barnehageplasser. Dersom private kan opprettes billigere enn kommunale vil private bli prioritert.
· Alternative organisasjonsmodeller for barnehagedriften.
· Det bør være stor grad av foreldrenedvirkning i barnehagene slik at barna gis gode kunnskaper, arbeidsvaner, sosiale ferdigheter og forståelse for ansvar og plikter.
- ungdom, variasjonenes gruppe.
For Vadsø, som en kommune i vekst, er det viktig at vi rekrutterer ny ungdom, og at vi klarer å beholde ungdommen som er hjemhørende i kommunen. Vi har en stor gruppe ungdom i kommunen som elever ved videregående utdanninger, noe som gir oss utfordringer i å skape gode ungdomsmiljøer. Ungdomsgruppen i Vadsø er svært sammensatt, med ungdom som driver organisert aktiviteter og uorganisert ungdom.
Vadsø Høyre vil arbeide for:
· Utvikle arenaer hvor ungdommen kan komme med sine synspunkter på det å være ung i Vadsø. Utvikle ungdomstinget slik at de har innflytelse i saker som angår ungdommen.
· Kommunens ungdomsaktiviteter er i tråd med de ønsker ungdommen selv har, innenfor aksepterbare rammer. Gi ungdom muligheter til å skape sine egne aktiviteter.
· Kommunen skal være en aktiv støttespiller ved arrangement rettet mot ungdom.
· Kommunen skal tilrettelegge for forebyggende arbeid som tar sikte på å gi unge et ansvar i forhold til skole og fritid, alkohol og narkotika, mobbing og skulking.
· Kommunen skal sikre videre drift av "Natteravnene".
Nasjonalpark på Varangerhalvøya.
- en natur til glede for alle.
Vadsø Høyre vil ikke gå inn for nasjonalpark på Varangerhalvøya i den utstrekning de første skisser viste. Dette ville være til stor hinder for næringsutøving i området, både for eksisterende og kommende næringer. Muligheten for bruk av naturen ville bli kraftig redusert. Vadsø Høyre vil arbeide for en alternativ nasjonalpark løsning som ikke vil komme i konflikt med næringsutøving og friluftsaktiviteter på Varangerhalvøya.
Vadsø Høyre vil arbeide for:
· Vern av Varangerhalvøya må basere seg på en differensiering med bakgrunn i områder og årstider.
· Vern av nærområdene må ikke komme i konflikt med nåværende eller framtidige næringsutnyttelse.
· Det må legges til rette for en fornuftig bruk av naturen, også for motorferdsel til rekreasjon.
Vekst og nyskapning i Vadsø.
- nyskapning er en forutsetning for vekst.
Et lønnsomt næringsliv er en forutsetning for å opprettholde og øke sysselsettingen i Vadsø kommune. For å sikre et levende næringsliv vil Vadsø Høyre føre en politikk som støtter opp om de etablerte virksomhetene, og legge til rette for nyskapning og entreprenørskap. Det er viktig at det private initiativ ivaretas og støttes for å gjøre Vadsø mindre sårbar for endringer i offentlig sektor.
Vadsø kommune skal være en pådriver i regionen for samarbeid mellom kommunene. Ved å dra nytte av hverandres kunnskap og erfaring kan man bygge på mangfoldet i næringslivet. Felles markedsføring av regionen kan bidra til vekst for alle kommunene.
Vadsø Høyre vil arbeide for:
· Prioritering av virksomheter som gir lokal verdiskapning.
· Kommunen skal bidra till utvikling og formidling av nye foretningsideer og nye muligheter i Vadsø kommune.
· Kommunal administrativ og politisk saksbehandling skal være effektiv og følge forutsigbare linjer.
· Kommunale forskrifter og bestemmelser skal bidra til forenkling for nyetableringer og utøvelse av næringsvirksomhet.
· Kommunen skal tilrettelegge for nødvendig infrastruktur.
· Kommunen skal fortelle om sine udekkede behov i næringslivet i Vadsø og redusere eventuelle etableringsbarrierer.
· Kommunen skal avsette på fond midler som retter seg mot spesielt nyetablerere, men også mot prosjekter innenfor det etablerte næringsliv.
· Kommunen skal drive økt veiledning til nyetablerere for å skaffe resurser til ny næringsvirksomhet.
· Kommunen skal aktivt søke etter potensielle etablerere og bedrifter med vekstpotensial.
· Kommunens innkjøpsfunksjon skal gjøres ut fra en samlet vurdering av virkningene for det lokale næringsliv.
Skatt og avgifter.
- en forståelig skattelegging.
Vadsø Høyre ønsker at Vadsø kommune skal fremstå som en vennlig og imøtekommende kommune. Vi vil derfor fjerne / redusere flest mulig av de avgifter og skatter som innbyggerne finner urimelige.
Vadsø Høyre vil arbeide for:
· Avgifter på vann, kloakk og renovasjon skal i større grad belastes etter forbruk.
· Tilknytningsavgift på garasjer / mindre bygg uten vann fjernes.
· Eiendomsskatten trappes ned, og fjernes på sikt.
· Ordningen med tvungen festing av tomter fjernes.
· Kommunale avgifter holdes på lavest mulig nivå.
Økonomiforvaltning i Vadsø Kommune
- en økonomi med handlingsrom.
Vadsø Høyre har alltid bekjempet unødvendig byråkrati og arbeidet for at kommunen skal rendyrke sin rolle som tjenesteleverandør for sine innbyggere. Vadsø høyre er opptatt av at kommunen leverer de tjenester som etterspørres til en best mulig kvalitet og pris.
Vadsø Høyre ønsker at forholdet mellom kommunens lønnsutgifter og de samlede driftsutgifter kommer ned på et nivå med landsgjennomsnittet. Dette vil frigjøre midler som kan benyttes til å produsere flere og bedre tjenester til innbyggerne.
Vadsø Høyre vil arbeide for:
· Kommunens drift går med et overskudd på minst 4-5 %, dette for å kunne møte uventede svingninger og omstillinger.
· Kunne ha konkurranseutsetting av kommunale tjenester som alternativ på enkelte områder.
· Opprette næringsfond for etablering og investering.
· Prioritere arbeidet med å finne interkommunale løsninger på flere områder.
· Nedsette en gruppe som gjennomgår kommunens bygg med tanke på en mest mulig effektiv arealutnyttelse.
· Iverksette ENØK-tiltak som reduserer kommunens driftsutgifter og er selvfinansierende på kort sikt.
· Budsjett- og økonomistyringen må fortsatt forbedres.
