
Stortinget, 16. mai, 2000
FREMSKRITTSPARTIETS
STORTINGSGRUPPE
fra stortingsrepresentant Per Roar Bredvold, Fremskrittspartiet
- TV2-konsesjonen må auksjoneres bort!
- Fremskrittspartiet kommer til å kreve at Regjeringen benytter seg av auksjonsprinsippet når den nye konsesjonæren skal velges. Det sier stortingsrepresentant og medlem av Kulturkomiteen, Per Roar Bredvold (FrP).
I sin mediepolitiske redegjørelse i Stortinget i dag la Kulturminister Ellen Horn vekt på at TV2s konsesjon skal lyses ut og at den som får konsesjonen må regne med at det vil bli stilt krav om gjenytelser både økonomiske og programmessige.
- Fremskrittspartiet kommer til å kreve at Regjeringen benytter seg av auksjonsprinsippet når den nye konsesjonæren skal velges. Dette innebærer at det er den aktør som byr høyest som skal få tilslaget på den nye konsesjonen, sier Bredvold, som mener at dette er den mest ryddige måten å velge en ny konsesjonær på.
- Nå ser vi at TV2 og andre aktører legger alt innpå å gjøre seg lekre for Kulturminister Ellen Horn, bla er TV2s nylige varslede endring av programprofilen et tegn på dette. Dersom vi ikke benytter en så nøytral måte å dele ut konsesjonen på som auksjonsprinsippet innebærer, så er jeg redd for at det vil være stor fare for at det vil være bekjentskaper i Kulturdepartementet som vil bli avgjørende for hvem som til slutt får konsesjonen, avslutter Per Roar Bredvold.
