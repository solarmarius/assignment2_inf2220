
Dato: 31.03.04
KrF
Stortingsmelding om grunnopplæringen: Fornyelse av ungdomsskolen
- Nå former vi en skole for fremtiden! Dette er en svært god melding hvor vi er spesielt fornøyd med en satsning på lærerne og at det legges opp til en fornyelse av ungdomsskolen. Dette sier KrFs representanter i Utdanningskomiteen på Stortinget, Elsa Skarbøvik og Arne Lyngstad.
I tillegg til strukturelle endringer skal både skoletørste og skoletrøtte elever i ungdomsskolen kunne ta flere praktiske fag og deler av fag på videregående nivå. Vi er glad for at en går inn for å styrke rådgivningstjenesten. Det er også spennende at en styrker språkopplæringen ved å innføre obligatorisk andre fremmedspråk. Faget skal være praktisk rettet og det er viktig for å unngå at vi får en ytterligere teoretisering av ungdomsskolen. Dette mener vi vil fornye å gjøre ungdomstrinnet mer utfordrende.
Gjennom en storsatsning på videreutdanning av lærere, målrettet kompetanseutvikling knyttet til selve reformen og et eget skolelederprogram settes læreren i fokus. Over tid satses det mellom to og tre milliarder på dette. Dette er en historisk satsning og en viktig annerkjennelse av læreren som skolens viktigste ressurs.
Vi er glad for at retten til spesialundervisningen opprettholdes og en sterkere vektlegging av tilrettelagt opplæring for alle.
