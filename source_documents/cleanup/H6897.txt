
18.03.03
Venstre
Sett arbeidsledige til å forenkle offentlig sektor
På seminaret "Grotid for gründere" var det i dag samlet en hel rekke representanter for gründer-Norge, og mange nye tiltak for å sikre fremveksten av norsk næringsliv gjennom entreprenørskap og nyskaping ble diskutert. Olaf Thommessen, næringspolitisk talsmann i Venstre foreslo at arbeidsledige IT-konsulenter kunne settes inn i arbeidet med forenklingen av offentlig sektor.
Også Venstres ti tiltak for grotid i gründer-Norge fikk en varm og etterlengtet velkomst hos deltagerne på seminaret:
1. Trygdesystemet må justeres slik at også entreprenører ivaretas på lik linje med tradisjonelle arbeidstagere.
2. Det bør gis tidsavgrenset fritak for arbeidsgiveravgift for nystartede bedrifter, for eksempel de første 24 mnd.
3. Midlertidige ansettelser tillates, for eksempel de første 12 mnd. Krav til omfang av kontrakter må reduseres i denne perioden.
4. Skattesystemet reformeres slik at de som eier sin egen bedrift ikke skattes i hjel av beregnede papirverdier. Det innebærer at formuesskatten og delingsmodellen må fjernes.
5. Aksjelovens bestemmelser forenkles for de minste bedriftene.
6. Redusere skjemabelastning og overgang til elektronisk innrapportering.
7. Betydelig økning av såkorn- og venturekapital for å kommersialisere forskningsresultater.
8. Myke opp og endre regelverket for arbeidsinnvandring og regler for midlertidig ansettelser.
9. Skape kultur for entreprenørskap. Gi alle elever muligheten til å drive egen bedrift i løpet av ungdoms- og videregående skole. Høyre utdanningsinstitusjoner bør tilby kurs og veiledning i bedriftsetablering.
10. Prioritere småbedrifter og kunnskapsbasert nyskaping foran kunstig overlevelseshjelp for ulønnsomme bedrifter og bransjer.
- Dette er tiltakene som vil kunne skape vekst og nyskaping i Norge. Vi bygger ikke framtidens norske næringsliv gjennom å subsidiere kraftindustrien eller gjennom å sette arbeidsledige til å bygge skoler og sykehus, slik opposisjonspartiene nå tar til orde for. Arbeidsledige IT-konsulenter egner seg dårlig til å bygge hus, men de kan brukes til å bygge elektroniske løsninger som vil kunne forenkle offentlig sektor og forenkle skjemaveldet, sier Olaf Thommessen i en kommentar.
