
10.11.2004
Sp-leder Åslaug Haga
- Senterpartiet foreslår regional styringsreform
- Senterpartiet går inn for en styringsreform der mange offentlige oppgaver flyttes fra staten til et nytt regionalt nivå. Det regionale folkevalgte nivå videreutvikles, samtidig som folkestyret styrkes på bekostning av embetsverket. Senterpartiet mener også at det kan være behov for tilpassing av grensene til oppgavene gjennom reduksjon av antallet fylker, sier Sp-leder Åslaug Haga etter behandling av saken i Senterpartiets sentralstyre.
Ut fra dette vil Senterpartiet arbeide for at det i neste stortingsperiode blir gjennomført en styringsreform med følgende tiltak:
1. Fylkesmannens miljøavdeling, landbruksavdeling og regional arealdisponering overføres til regionene.
2. Fylkesmannsembetet avvikles og erstattes med regionale statlige kontor for tilsyn og legalitetskontroll.
3. Ansvaret for regional samordning og planlegging samt prioritering av fylkesveier og riksveier legges til regionnivået
4. Innovasjon Norge, deler av AETATs ansvar for arbeidsmarkedstiltak og andre statlige næringsrettede tiltak legges inn under regional folkevalgt styring.
5. Regionnivået tillegges et større ansvar for region-/landsdelsinstitusjoner og knytepunktsinstitusjoner innenfor områdene scenekunst, musikk, museum og billedkunst
6. Regional kompetanseutvikling ivaretas i dag gjennom de statlige høgskolene og forskingsinstitusjoner tilknyttet disse. Næringsutvikling og kompetanseutvikling må sees i sammenheng og underlegges regional folkevalgt styring.
7. Spesialisthelsetjenesten innen somatikk og psykiatri, 2. linjetjeneste barnevern og rusomsorg, krever regionale tilpassinger som må underlegges regional folkevalgt styring.
- - - - - -
Uttalelse fra Senterpartiets sentralstyre: Et sterkere regionalt forvaltningsnivå for desentralisering og redusert byråkrati.
Avgitt etter innstilling fra Senterpartiets kommunalutvalg og behandlet i Senterpartiets sentralstyre. Uttalelsen er uttrykk for sentralstyrets tenking i arbeidet som nå pågår i kommuner og fylker med behandling av flere innstillinger om regionalisering.
Senterpartiet ønske om å styrke lokaldemokratiet og sikre lokal styring over samfunnsutviklingen krever en sterkere folkevalgt regionforvaltning. Dette er et syn som har bred tilslutning i de offentlige utredninger som har drøftet dette, som Distriktskommisjonen (ut fra signaler før innstillingen er avgitt), Oppgavefordelingsutvalget, Planlovutvalget m.fl.
Senterpartiet legger til grunn at kommunenes rolle i samfunnsutviklingen skal styrkes, og mener at en finmasket kommunestruktur er en grunnleggende forutsetning for å ivareta hensynet til et variert bosettingsmønster og spredning av makt og innflytelse i samfunnet.
Utfordringer
Den regionale forvaltning er i dag delt mellom fylkeskommunen, som er styrt av folkevalgte, og ulike statlige regionale etater. Dagens regionale organisering er byråkratisk og prega av uryddig geografisk inndeling, uklar arbeidsdeling mellom ulike instanser og et klart demokratisk underskudd.
Regionalisering er å desentralisere oppgaver, ansvar og ressurser fra staten til regionalt folkevalgt nivå. Senterpartiet går inn for en forvaltningsreform der det regionale folkevalgte nivå videreutvikles, samtidig som folkestyret styrkes på bekostning av embetsverket. Det regionale tiltaks- og utviklingsarbeidet, samt utviklingen av offentlig infrastruktur må samles og koordineres på en bedre måte som grunnlag for næringsutvikling, verdiskaping og bosetting. Dette innebærer at både politikkutforming, planlegging og virkemidler knyttet til samferdsel, næringsutvikling, kultur, utdanning og kompetansebygging i betydelig grad desentraliseres fra statlig nivå til regionalt folkevalgt nivå.
Senterpartiet mener at statens overtakelse av sykehusene og etableringen av statlige helseforetak var et feiltrinn. For å ivareta innbyggernes mulighet til innsyn og påvirkning vil Senterpartiet tilbakeføre eierskap og driftsansvar til et regionalt folkevalgt nivå.
Framtidas regiongrenser avhenger av oppgavedelingen mellom stat og fylke.
Hvor mange fylker landet trenger avhenger av de oppgavene som skal løses på regionalt nivå. Senterpartiet mener retningslinjene fra Oppgavefordelingsutvalget bør legges til grunn. Utvalget fikk tilslutning til flere av sine hovedforslag til oppgavedeling av stortingsflertallet i 2001, men dette ble senere satt til side av Bondevik-regjeringen med støtte i et nytt Stortingsflertall.
Oppgavefordelingsutvalget konkluderte med at følgende oppgaver kan løses best i et regionalt perspektiv:
- Samfunnsplanlegging, omfattende bl.a. regionale areal- og miljøspørsmål
- Samferdselsspørsmål
- Næringsutvikling etter regionens forutsetninger
- Kulturtiltak
- Videregående opplæring og kompetanseutvikling
- 2. linje sosialtjenester
- Spesialisthelsetjenesten.
Løsning av disse oppgavene krever samordning med kommuner, organisasjoner, næringsliv og statlige myndigheter. En slik utøvelse av lokalpolitisk skjønn må knyttes til folkevalgte styringsorganer som er valgt direkte av innbyggerne.
Ut fra overstående vil Senterpartiet arbeide for at det i neste stortingsperiode blir gjennomført en styringsreform med følgende tiltak:
1. Fylkesmannens miljøavdeling, landbruksavdeling og regional arealdisponering overføres til regionene.
2. Fylkesmannsembetet avvikles og erstattes med regionale statlige kontor for tilsyn og legalitetskontroll.
3. Ansvaret for regional samordning og planlegging samt prioritering av fylkesveier og riksveier legges til regionnivået
4. Innovasjon Norge, deler av AETATs ansvar for arbeidsmarkedstiltak og andre statlige næringsrettede tiltak legges inn under regional folkevalgt styring.
5. Regionnivået tillegges et større ansvar for region-/landsdelsinstitusjoner og knytepunktsinstitusjoner innenfor områdene scenekunst, musikk, museum og billedkunst
6. Regional kompetanseutvikling ivaretas i dag gjennom de statlige høgskolene og forskingsinstitusjoner tilknyttet disse. Næringsutvikling og kompetanseutvikling må sees i sammenheng og underlegges regional folkevalgt styring.
7. Spesialisthelsetjenesten innen somatikk og psykiatri, 2. linjetjeneste barnevern og rusomsorg, krever regionale tilpassinger som må underlegges regional folkevalgt styring.
Senterpartiet mener det kan være behov for tilpassing av grensene til oppgavene gjennom reduksjon av antallet fylker. Dette gjelder spesielt oppgavene innen samferdsel, nærings- og kompetanseutvikling og spesialisthelsetjenesten. Det er samtidig viktig at fylkesgrensene oppleves som naturlig ut fra regional identitet og samhandling med kommunene. Endringer i grensene må ikke kunne brukes som et press for tvangssammenslutning av kommuner.
