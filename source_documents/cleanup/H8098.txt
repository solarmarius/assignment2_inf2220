
Stortinget, 31. desember 2003
Stortingsrepresentant Asmund Kristoffersen, Arbeiderpartiet
NY EGENANDEL PÅ TELEFONKONTAKT MELLOM LEGE OG PASIENT BØR IKKE GJENNOMFØRES
Arbeiderpartiets helsepolitiske talsmann Asmund Kristoffersen mener at helseministerens beslutning om å innføre egenandel på legers samtale med pasienter på telefon ikke bør gjennomføres og har sendt helseministeren brev om dette.
Asmund Kristoffersen sier:
- Jeg er klar over at budsjettforliket mellom regjeringspartiene og Arbeiderpartiet medførte at egenandelene ved legebesøk måtte økes med 12 %. Årsaken til dette var at Arbeiderpartiet ikke kunne akseptere Regjeringens forslag om et egenandelstak på hele 2500 kr for å få frikort, noe som ville ramme mange. Taket ble etter forliket satt til 1550 kr, men dette innebar økning i egenandeler ved legebesøk.
Arbeiderpartiet forutsatte ikke innføring av nye egenandeler, ei oppfatning jeg tror også at regjeringspartiene hadde.
- Det er derfor svært uheldig at telefonkonsultasjonene som til nå har vært gratis for pasientene, nå skal føre til utgifter for pasientene på kr 35,- i tillegg til et faktureringsgebyr ca. 40 kr. Bare 35 kr kommer på egenandelskortet som gir grunnlag for frikort. Jeg frykter at det merarbeid som legene påføres med å kreve inn disse pengene , kan føre til at pasienten heller blir innkalt til legekontoret, noe som påfører det offentlige merutgifter i form av reiseutgifter og høyere legehonorarer.
- Telefonkontaktene er åpenbart brukervennlig og økonomisk. I mange tilfeller vil en telefonsamtale mellom lege og pasient være hensiktsmessig. Ofte vil også avstand mellom legekontor og pasient være slik at en telefonsamtale kan være det beste også for pasienten. Jeg vil derfor be helseministeren sammen med Den norske lægeforening som er forhandlingspart, om å legge bort ideen om å innføre egenandel på telefonkontaktene mellom lege og pasient og heller finne en annen inndekningsmåte, sier Kristoffersen.
