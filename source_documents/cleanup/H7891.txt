
Dato: 09.10.2003
Ulf Erik Knudsen, mediepolitisk talsmann i FrP
- Slutt med sutringen, Bernander!
Fremskrittspartiet mener at kringkastingssjef John G. Bernander må slutte å sutre fordi regjeringen har foreslått null-vekst i lisensavgiften. For Fremskrittspartiet er det helt uaktuelt å bli med på en økning.
- Allerede nå er jeg lei av å høre om Bernanders sutring fordi NRK lisensen ikke blir øket til neste år, sier Fremskrittspartiets mediepolitiske talsmann Ulf Erik Knudsen. - Bernander må forstå at han ikke kan dytte stadig større utgifter på folk, spesielt siden mange ikke engang får inn begge NRK-kanalene.
- For Fremskrittspartiet er det helt uaktuelt å bli med på noen økning av NRK lisensen, sier Knudsen. - Lisensen har vi kjempet mot i mange år, og hvis det skal bli noen endring på den så må det bli ned. NRK burde børsnoteres og privatiseres, slik at vi endelig kan kvitte oss med den anakronisme det er å ha en statlig kringkasting med tvangsabonnement.
Tvangsinndriving av NRKs inntekter er i strid med prinsippet om at kun de som bruker en tjeneste skal betale for den. At regjeringen nå foreslår en frysing av nivået på lisensen er forhåpentligvis et signal om en fremtidig senkning.
- At Bernander krisemaksimerer null-veksten må stå helt og holdent for hans regning. Saken er at han bør starte med å kutte i det byråkrati og den ineffektivitet som ligger i NRK systemet, avslutter Knudsen.
