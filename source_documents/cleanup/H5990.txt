
14.06.02
Åslaug Haga (Sp):
Regjeringen pålagt å fremme forslag om etiske retningslinjer for oljefondet
Finanskomiteen avga i dag revidert nasjonalbudsjett. Et av de mest overraskende resultatene er at en samlet opposisjon pålegger regjeringen å nedsette et utvalg for å fremme forslag om etiske retningslinjer for forvaltningen av Petroleumsfondet.
- Dette er et gjennombrudd i arbeidet for å få innført etiske retningslinjer som jeg er svært glad for, sier stortingsrepresentant Åslaug Haga.
Det er dokumentert at norske investeringer via oljefondet har vidtrekkende negative konsekvenser for mennesker i utviklingsland. De menneskene vi prøver å hjelpe med bistand undergraver vi parallelt med å investere oljeformuen i selskap som bryter ned miljøet og forverrer den humanitære situasjonen i verden. Sp mener det er dobbeltmoral å investere i selskaper som er involvert i mineproduksjon, produksjon av klasebomber, og som benytter barnearbeidere. Det er opprørende, uverdig og må opphøre. Senterpartiet har derfor tidligere krevd at Statsministeren bak "Verdikommisjonen" må rydde opp og innføre etiske retningslinjer for oljefondet. Det har ikke skjedd.
- Det må være et paradoks for KrF, som tidligere har ønska etiske retningslinjer for oljefondet, at partiet med bistandsministeren nå går imot forslaget om etiske retningslinjer, mener Åslaug Haga.
Ordlyden i forslaget er følgende:
"Stortinget ber Regjeringen nedsette et utvalg som skal ha som mandat å fremme forslag om et sett av etiske retningslinjer for Petroleumsfondet og legge frem sak våren 2004. utvalget skal bestå av personer med folkerettslig kompetanse, i tillegg til kunnskap om etiske investeringer, samt faglig kompetanse innen miljø- og menneskerettighetsområdet."
- Det skulle bare mangle om ikke et av verdens rikeste land, en betydelig investor internasjonalt, skulle vise ansvarlighet i forvaltningen av oljeformuen. Forslaget er riktig og vil være viktig bidrag internasjonalt til arbeidet for å fremme ansvarlige investeringer, sier Åslaug Haga.
