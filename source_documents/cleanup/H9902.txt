
16. februar 2006
Høyres stortingsgruppe
Stortingsrepresentant Petter Løvik (H)
Kraftlaus Enoksen
- Olje- og energiministeren må bli langt meir konkret. Dette haster. Kraftkrisa som vi står overfor i Møre og Romsdal og Trøndelag vil spreie seg til heile landet. Einaste måten å unngå dette er å bygge gasskraftverk så snart som mulig. Dagens moderne teknologi for produksjon av gasskraft er langt meir miljøvennleg enn produksjon av kullkraft og atomkraft som vi importerer i dag.
Dette seier Petter Løvik etter at olje- og energiminister Enoksen i dag svarte på ein interpellasjon frå Løvik om kraftsituasjonen i Midt-Norge.
- Situasjonen vil om få år vere dramatisk. I Midt-Norge vil kraftunderskotet vere på ca 9 TWh, like stort som årsforbruket i Oslo. Konsekvensen vil vere utkoblingar og langt høgare kraftpris enn i øvrige deler av landet. Begge deler er heilt uakseptabelt, seier Løvik.
- Eg er skuffa over at statsråd Enoksen var svært vag i svaret sitt til meg. Han aksepterte at problema er store, men ville ikkje gå inn for gasskraft med dagens teknologi, den einaste løysinga som kan rette opp situasjonen raskt nok. Full rensing av CO2 kan kome etter kvart, men vi har ikkje tid til å vente på dette i Midt-Norge. Norges Vassdrags- og Energidirektorat.har gitt konsesjon til eit gasskraftverk på Tjeldbergodden, men Regjeringa seier nei. Nå må Enoksen og Regjeringa ta til vettet og slutte å blokkere for heilt nødvendig kraft til Midt-Norge.
