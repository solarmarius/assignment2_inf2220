
02.11.99
Kirsti Saxi, stortingsrepresentant fra Finnmark:
Sosialistisk Venstrepartis Pressetjeneste
Foreldrebetalinga for barnehageplasser stiger
- Målet er at statsstøtten til barnehager skal utgjøre 40% av drifts-kostnadene. I dag dekkes drøye 32%. Tall viser at foreldrebetalinga for private barnehager har steget med over 70% fra 1993 til 1999. Kommuneøkonomien har i tillegg blitt kraftig forverret, som gjør at barnehager legges ned. Resultatet er at foreldrenes valgmulighet innskrenkes kraftig, mener Kirsti Saxi, stortingsrepresentant fra Finnmark for SV.
Saxi stiller derfor spørsmål til barne- og familieminister Valgerd Svarstad Haugland i spørretimen onsdag 3. november. Haugland må svare for om regjeringen har forlatt målsettingen om å oppnå at statstilskuddet til barnehager skal utgjøre 40% av driftsutgiftene.
Her følger hele spørsmålet:
"Grunnet meget stram økonomi i mange kommuner blir barnehager lagt ned når kommunene skal spare penger. De siste årene har kommunene og foreldrene måttet betale større og større del av de faktiske utgiftene fordi statstilskuddene har økt lite. Tidligere har statens målsetting vært å dekke 40 pst. av driftstilskuddet til barnehagene. Vil Regjeringen fortsatt gå inn for denne målsettingen?"
