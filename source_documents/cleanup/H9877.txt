
3.2.2006
Alf Ivar Samuelsen, Senterpartiet
Ny minister løste veterinærfloka!
En ny minister var det som skulle til for å løse veterinærfloken. Denne påstanden kommer ikke fra meg, men fra president Halvor Hektoen i Veterinærforeningen. For oss som er opptatt av et levende landbruk i hele landet er det svært gledelig at en konfliktskapende landbruksminister er erstattet med en minister som evner å finne fram til løsninger.
Senterpartiet er svært fornøyd med at regjeringen - anført av landbruks- og matminister Terje Riis-Johansen - nå har fått på plass en ny avtale om veterinær vaktberedskap. Den rødgrønne regjeringen har lagt nesten ni millioner ekstra i potten og sikret at alle regioner vil få en styrket klinisk veterinærvakt i forhold til i dag.
Det er ingen tvil om at den forrige regjerings måte å håndtere saken på bidro til en uverdig og uholdbar situasjon. Striden har blant annet medført at fortvilte bønder selv har måttet avlive syke dyr fordi veterinærene har nektet å rykke ut. Vi gleder oss over at denne konflikten nå er over, slik at næringen er sikret veterinærtjenester på et nivå som gjør det forsvarlig å drive husdyrhold.
Den nye avtalen innebærer at færre vaktområder vil bli slått sammen om natten og i helger. I tillegg vil det bli gitt kompensasjon til veterinærene i områder med mange kjæledyr, etter at departementet sa opp avtalen om spesialvakt for smådyr.
