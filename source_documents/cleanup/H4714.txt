
7. august 2000
Jens Stoltenberg
St@tsministebrev
- Høyresiden vil privatisere, for privatiseringens skyld. Dette avviser vi. Fordi velferd ikke handler om marked. Fordi det ikke er sant at private løsninger automatisk er bedre og billigere. Fordi private løsninger ofte er første steget på vei mot at lommeboka får avgjøre. Og slik skal det ikke være når det handler om grunnleggende velferdstilbud, skriver statsminister Jens Stoltenberg i sitt @-brev 7. august. Han skriver videre: - Ryggraden i vår felles velferd er tjenester som blir utført av offentlig ansatte. Det har vi gode erfaringer med. Her skal tyngdepunktet ligge. Det gir en grunnleggende trygghet for likeverdige tilbud at det offentlige har ansvaret. Men når det offentlige - stat eller kommune - følger opp sitt klare ansvar skal vi nå som før kunne trekke veksel på tjenester levert både av frivillige og private.
I regjeringens tiltredelseserklæring finnes en rød tråd: Vi vil ta vare på og videreutvikle et av verdens beste velferdssamfunn.
Dette handler om Arbeiderpartiets sjel. Vår bevegelse har en visjon om et samfunn der alle har like muligheter, et samfunn med rettferdig fordeling. Vi ville løfte flertallet i en tid da de mange hadde lite og de få hadde mye. Vi ville at ingen skulle stå igjen med lua i handa.
I dag har det store flertallet det godt. Nå handler det om å løfte mindretallet.
Når vi har greid å utvikle et samfunn som bygger på likeverd og like rettigheter er det fordi vi har hatt sterke offentlige velferdsløsninger. Skole, helse og omsorg. Alle har rett til en god skole. Du skal vite at du blir tatt vare på når det trengs. Du skal vite at du har rett til en trygg alderdom, at det ikke handler om størrelsen på lommeboka. Det er en rettighet du har, og som du skal kunne føle deg trygg på.
Disse fellesskapsløsningene - som vi alle er med på å betale for - er selve ryggraden i vårt velferdssamfunn. Og mer enn det; de gir oss fordeler når vi nå er inne i kunnskapsalderen. Verden omkring merker seg at det er de nordiske landene som står best rustet. Nettopp fordi forskjellene er små. Fordi mange kan mye, fordi få faller utenfor, fordi vi har mye trygghet.
Visjonen er klar: Vi vil bli blant verdens aller fremste kunnskaps- og velferdssamfunn. Med gode skoler. Med arbeid til alle. Med et verdiskapende arbeids- og næringsliv. Med et aktivt kulturliv. Med trygghet for alle, unge og eldre, i alle deler av landet.
Skal vi greie dette må vi ha en sterk offentlig sektor. Vi må ha fellesskapsløsninger med troverdighet. Men de kommer ikke av seg selv. Dette må vi kjempe for. Og vi kan ikke vente.
I mange land øker forskjellene mellom folk. Det skjer også hos oss, selv om forskjellene fortsatt er mindre enn i de fleste andre land. Men en alvorlig varsellampe blinker. I tillegg stiller folk større krav til helse, skole og omsorg. De vil ha kvalitet, punktlighet og tilpasning til egne behov. Det er disse behovene og ønskene vi må komme i møte.
De offentlige fellesskapsløsningene har alltid hatt politiske motstandere. De er igjen på banen. Høyresiden vil privatisere, for privatiseringens skyld. Det er deres ideologiske ståsted at private løsninger er bedre enn offentlige. At markedet skal levere velferd og at offentlige løsninger er byråkratiske, kostbare og upersonlige.
Dette avviser vi. Fordi velferd ikke handler om marked. Fordi det ikke er sant at private løsninger automatisk er bedre og billigere. Fordi private løsninger ofte er første steget på vei mot at lommeboka får avgjøre. Og slik skal det ikke være når det handler om grunnleggende velferdstilbud.
Bestemor skal ikke ut på anbud. Hun skal ha best mulig tilbud. Det er et offentlig ansvar. Når behovene for økt omsorg melder, seg skal det offentlige sikre at behovene blir dekket. Det offentlige skal sette en høy standard for den hjelpen bestemor skal ha. Enten hun bor i nord eller sør, øst eller vest i landet. Og tilbudene skal være likeverdige. Det er behovene til brukerne av offentlige tjenester som er det viktigste. Det er dette som styrer den store satsingen på eldreomsorg som nå gjennomføres i alle deler av landet. Derfor er oppfølging av eldreplanen er en så viktig oppgave for regjeringen.
Ryggraden i vår felles velferd er tjenester som blir utført av offentlig ansatte. Det har vi gode erfaringer med. Her skal tyngdepunktet ligge. Det gir en grunnleggende trygghet for likeverdige tilbud at det offentlige har ansvaret.
Men når det offentlige - stat eller kommune - følger opp sitt klare ansvar skal vi nå som før kunne trekke veksel på tjenester levert både av frivillige og private.
I Arbeiderpartiet vil vi ha full barnehagedekning. Også det er et offentlig ansvar. I dag er mange av barnehagene drevet av foreldrene selv, bedrifter eller andre private. Men det offentlige setter standarden, bestemmer spillereglene og gir økonomisk støtte. Når vi er på helsestasjonen, møter vi gjerne en privatpraktiserende lege som har inngått driftsavtale med kommunen. Men hva du har rett til og hva du blir refundert, avgjøres av det offentlige. Når vi bygger ut rusmiddelomsorgen satser vi også på erfaringen fra frivillige, som Kirkens Bymisjon.
Poenget er å få best mulig tjenester og likeverdige tilbud til alle. Det er hva vi må strekke oss etter: Fellesskapsløsninger som er så gode at folk er tilfredse med dem.
Vi må ha klart for oss hva som er mål og hva som er midler. Målet er å ta vare på velferdssamfunnet i en ny tid. Fordi det sikrer gode tilbud til alle, små forskjeller mellom folk og fordi det gir landet et solid utgangspunkt i kunnskapsøkonomien.
De offentlig ansatte er avgjørende for å nå målene våre. Nettopp derfor vil vi satse på, og fornye, offentlig sektor. I regjeringserklæringen sa vi det slik: Offentlig sektor skal styrkes. Derfor skal den fornyes. Og det skal skje på lag med de ansatte. De har erfaring, de vet hvor skoen trykker.
Men la oss huske at fornyelse ikke er et mål i seg selv. Det er et middel for å nå målene våre, for å bevare den tilliten fellesskapsløsningene er avhengig av.
Vi vet at vi vil trenge flere til å jobbe innen skole, helse og omsorg. Derfor blir det flere offentlig ansatte på disse områdene. Vi skal ha en offentlig sektor som er større og sterkere, ikke mindre og svakere. Samtidig mener vi at vi kan greie oss med mindre papirarbeid, mindre statlig kontroll og mindre byråkrati.
Derfor må vi beholde den demokratiske styringen, og være klare til å sette inn ressurser og krefter der vi trenger det mest. Det er dette vi er i gang med, trygt forankret i sosialdemokratiske verdier om likeverd og rettferdig fordeling.
