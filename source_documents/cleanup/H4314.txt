
torsdag 24. juni 1999 12:45:32
Et enklere Norge:
- Gjennomslag for Venstre
- Denne saken er et godt eksempel på hvor viktig det er å ha regjeringsmakt, og hvordan Venstre oppnår resultater. Det sier parlamentarisk leder i Venstre, Gunnar Kvassheim, i en kommentar til at Regjeringen i dag lanserte prosjektet "Et enklere Norge".
- Statsministeren la ikke skjul på at det er Lars Sponheim som hadde ideen til dette prosjektet. Venstre har lenge arbeidet med slike problemstillinger, og nå løftes de med bred front inn i Regjeringens arbeid, med statsministeren i spissen.
- Prosjektet viser en helt ny tankegang i offentlig forvaltning, der det ikke lenger bare er å dynge nye regler og forskrifter på hverandre, i den gode hensikts tjeneste. Summen er blitt et for komplisert og lite fleksibelt samfunn. Det er gledelig at Regjeringen nå tar sats for en ny holdning og et målrettet arbeid, sier Kvassheim, som understreker behovet for at innbyggere og næringsliv også bidrar med forslag til forenklinger. De som har skoen på vet fortsatt best hvor den trykker, sier Gunnar Kvassheim.
Venstre er nå i gang med å reise forslag om forenkling og bedre service også i kommuner og fylker. Vi vil ha en offensiv over hele landet og på alle forvaltningsnivå, sier Kvassheim.
