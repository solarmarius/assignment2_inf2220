
03.03.2004
ARBEIDERPARTIETS STORTINGSGRUPPE
Sigvald Oppebøen Hansen (Ap)
- Rettferdig og romsleg kompensasjon til dykkarane
Arbeidarpartiet har fått fleirtal for å sikre nordsjødykkarane ei rettferdig, romsleg og oversiktleg kompensasjonsordning. Det vart klart etter at regjeringspartia i kommunalkomiteen i går kveld gjekk inn for å støtte Arbeidarpartiet sitt forslag om kompensasjon og oppreising for nordsjødykkarane.
- Enkelte dykkarar vil med dette opplegget få utbetalt om lag 2,5 millionar kroner. Dette beløpet er skattefritt og kommer på toppen av tidlegare utbetalingar frå Sosialdepartementet og Statoil. Nokre dykkarar kan dermed få opp mot 3,5 millionar, seier Sigvald Oppebøen Hansen (Ap).
- Innsatsen til dykkarane har vore avgjerande for utviklinga av oljeverksemda i Nordsjøen. Mange har fått store skadar som følgje av dykkeoppdraga. Det er derfor viktig at Stortinget nå gir dykkarane ein romslig kompensasjon for dei skadane dei er påførte, seier Oppebøen Hansen.
Oppebøen Hansen framheld at det har vore viktig for Arbeidarpartiet å utforme ein enkel og oversiktleg modell som sikrar ei rask utbetaling til dykkarane, utan unødvendig og forseinkande byråkrati.
Modellen går i hovudtrekk ut på:
· Ordninga omfattar dykkarar som fått skade eller sjukdom etter å ha utført dykkaroppdrag i Nordsjøen mellom 1965 og 1990 og deira etterlatne.
· Dykkarane får kompensasjon i høve til uføregraden, slik at 100 prosent uføre får utbetalt 40 gonger grunnbeløpet i folketrygda, dvs. 2 275 000 kroner.
· I tillegg får alle ei oppreising på 200 000 kroner, som er statens maksimalbeløp for billighetserstatning.
· Kompensasjonsbeløpet er skattefritt.
· Tidlegare utbetalingar til dykkarar frå Sosialdepartementet eller Statoil skal ikkje føre til trekk.
· Ordninga trer i kraft frå 1. juli 2004 og skal administrerast av ei nemnd på fem personar, leda av ein jurist.
