
Tirsdag 29. april 1992
Komitéleder John S. Tveit om stamveissaken:
UNDERLIG OG UNØDVENDIG KOBLING
-Jeg vil ikke legge skjul på at jeg synes det er både en underlig og unødvendig kobling samferdselsministeren og SV gjør når de kobler valg av Lærdals-alternativet for stamveien mellom øst- og vestlandet til opprusting av Bergens-banen. Vi er mange som vil prioritere jernbaneutbygging. Jeg er også kritisk til at man trekker ut et prosjekt i milliardklassen på denne måten, før rammene for neste planperiode er kjent. Dette sier lederen i Stortingets samferdselskomité, John S. Tveit (KrF, Rogaland), i en kommentar til den siste utviklingen i stamveissaken.
Det er flere jernbaneprosjekter som er minst like preserende som Bergens-banen, mener John S. Tveit, og nevner både Vestfold-banen og Østfold-banen, i forbindelse med utviklingen av en høyhastighetsbane mellom Oslo og København. På begge disse strekningene vil en opprusting gi store miljøgevinster, mener han.
-Dessuten har regjeringen tidligere sagt at en jernbaneforbindelse til den nye hovedflyplassen - hvor så den måtte bli lagt! - skal ha første prioritet når det gjelder jernbaneutbygging, minner han om.
-Kompromisser er vi kjent med i det politiske liv, men dette smaker av ren hestehandel, sier John S. Tveit. Opprinnlig skulle hans komité ha avgitt innstilling om stamveien mellom øst og vest onsdag, men den siste utviklingen i saken gjorde at komiteen utsatte dette. Komiteen har bedt statsråd Kjell Opseth gjøre rede for hva slags rammer jernbaneutbyggingen får i neste planperiode, og hvor konkrete planene for opprusting av Bergens-banen er til nå.
-Jeg må medgi at jeg også er spent på hva slags konsekvenser denne avtalen vil få for den lenge planlagte Nord-Norges-banen, sier lederen i Stortingets samferdselskomité til slutt.
