
Torsdag 20. februar 1992
Stortingsrepresentant Svein Alsaker:
FOLK SIER NEI TIL HOMOFILE "EKTESKAP"
Når en meningsmåling viser at hele 83 prosent av befolkningen er imot at homofile par får adoptere barn, og 58 prosent sier nei til formalisering av homofile parforhold, viser dette klart at en eventuell innføring av homofile "ekteskap" vil være klart i strid med hva flertallet av det norske folk ønsker. Slik kommenterer stortingsrepresentant Svein Alsaker (KrF, Hordaland) en måling Oponion A/S har foretatt for Aftenposten. Alsaker mener det er viktig å ha denne saken på den politiske dagsorden, slik at politiske partier ikke skal kunne tre meninger nedover hodene på folk som er i strid med klare holdninger i oponionen.
-Vi i Kristelig Folkeparti ønsker ikke at registrerte samlivsformer for homofile skal sidestilles med ekteskap, slår Svein Alsaker fast. Han ser det som en oppgave for KrF å engasjere brede folkegrupper i denne saken, slik at det vil bli politisk umulig å innføre ekteskap for homofile.
-Arbeiderpartiet har som kjent et landsmøtevedtak som går inn for å innføre lovregulert samliv for homofile på linje med ekteskap, men det er usikkert hva som ligger i en slik formulering, sier Svein Alsaker. Han viser til at partiet ikke stemte for et lovforslag om dette da det ble behandlet i Stortinget våren 1991.
-I forslaget til nytt prinsipprogram for Høyre, åpnes det også ekteskap mellom homofile. Derfor er ingenting avgjort i denne saken, som trolig vil bli et hett valgkamptema for stortingsvalget i 1993, spår Svein Alsaker, som mener at ekteskapet fremdeles må være den samlivsformen som prioriteres i lovverket.
