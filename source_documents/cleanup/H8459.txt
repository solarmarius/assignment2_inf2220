
Dato: 11. juni 2004
Stortingsrepresentant Arne Sortevik (FrP)
Sa ja til politiattest for lærere i videregående skole
FrP fikk sent i går flertall i Stortinget for å kreve at lærere som søker på stillinger i videregående skole må dokumentere at de ikke er domfelt for seksuelle overgrep.
- Endelig kan elever på videregående få den samme tryggheten som elever i grunnskolen, sier Arne Sortevik, skolepolitisk talsmann for FrP.
Det er FrP som fremmet et lovforslag om at kravet til politiattest for arbeidssøkere til grunnskolen, også skal gjelde videregående skole. Attesten skal vise om vedkommende arbeidssøker er domfelt for seksuelle overgrep mot barn, eller ikke.
- Jeg er svært glad for at det til slutt ble flertall for denne endringen i opplærings- og friskoleloven, sier Sortevik. Han mener det ikke kan finnes noen grunn til at elever i videregående skole skal ha et svakere vern mot seksuelle overgrep, enn det grunnskoleelever har.
Han synes det er oppsiktvekkende at regjeringen gikk i mot forslaget. - Jeg er nesten litt rystet over at statsråd Kristin Clemet faktisk uttalte at hun antok at elever i den videregående skolen kunne passe på seg selv, fastslår Sortevik. Han mener hun burde ha lyttet til faginstansene på området. Sortevik viser til at både Utdanningsforbundet og Kommunenes Sentralforbund støttet at det skulle kreves en slik attest.
Arne Sortevik håper nå at regjeringen er rask med å komme tilbake med forslag om hvordan lovteksten skal utformes. - Jeg forventer at regjeringen bøyer av for stortingsflertallet, avslutter han.
