
25.02.03
Vegard Martinsen, (DLF)
ABC
I bokhandlenes utstillingsvinduer kan man i disse dager se utstilt en meget tykk bok, ca 1000 sider, med et fancy rødt omslag, og med en frisk layout på omslaget. På omslaget står bokstavene ABC, og når man ser nærmere etter står det der noe sånt som LigningsABC 2002.
Det er altså en bok som er beregnet på folk flest: den sto utstilt i vinduet i en alminnelig bokhandel. Boken er en ABC, altså en første innføring i Norges lover og regler mht, innbetaling av skatt, og den er på ca 1000 store sider!
Det er selvsagt vanvittig at skattesystemet er blitt så komplisert at en første innføring må være på 1000 sider. (Sammenlign med den vanlige ABCen - den er på 50 sider og gir oss tilgang til hele verdenslitteraturen. Hvor stor og komplisert må ikke da skattereglementet være når ABCen i dette feltet er på 1000 sider!) Men slik må det gå: har man tvungen skatt vil staten ta på seg flere og flere oppgaver, og diverse pressgrupper vil kreve spesialordninger innen regelverket både mht skatter og avgifter, og dette betyr at skattesystemet blir mer og mer komplisert. Så komplisert at en ABC beregnet på folk flest må inneholde 1000 sider!
Dette sier klart og tydelig at regelverket er så komplisert at det er umulig å følge for noen, og videre at stat og kommune forsyner seg av mer og mer av det folk tjener - i dag er det samlede skatte- og avgiftsnivået i Norge for folk flest på innpå 70 %.
DLF mener at pengene tilhører den som tjener dem og at det er opp til hver enkelt å disponere dem slik vedkommende selv måtte ønske. For å komme i denne retningen må skatter og avgifter ned, og de aller fleste oppgaver som utføres av staten må overføres til private.
Vi vil gjøre Norge til et fritt samfunn, og et av elementene i dette er å sørge for at LigningsABC'en får færre og færre sider for hvert år som går.
