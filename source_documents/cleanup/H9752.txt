
Dato: 18. november 2005
Stortingsrepresentant Karin Ståhl Woldseth (FrP)
- Gledelig at ESA åpner sak
- Det er gledelig at ESA har bestemt seg for å åpne sak mot Norsk Tippings monopol på spilleautomater. Jeg håper ESA vinner frem, sier FrPs Karin Ståhl Woldseth.
Eftas overvåkningsorgan ESA kunngjorde i dag at de vil åpne sak for å stoppe Norsk Tippings monopol på spilleautomater. - En svært gledelig avgjørelse, sier Ståhl Woldseth.
- Dette er noe FrP lenge har advart om at ESA kunne komme til å gjøre. Det finnes ingen gode argumenter for å innføre monopol på spilleautomater. Dersom målet er å hindre spilleavhengighet, finnes det langt bedre metoder for det, understreker hun.
Hun minner om at FrP var det eneste partiet på Stortinget som stemte imot automatmonopolet. - Vi har hele tiden har vært motstander av monopolet fordi det er en svært dårlig løsning for å bli kvitt spilleavhengighet. Det eneste som oppnås med et monopol er at midlene til frivillige lag og organisasjoner blir redusert.
Karin Ståhl Woldseth synes det er trist at stortingsflertallet ikke hørte på FrPs advarsler om at ESA mest sannsynlig ville ha innsigelser mot automatmonopolet.
- Det ville vært mye bedre om Stortinget til å begynne med hadde vedtatt felles spilleregler for automatbransjen. På den måten hadde vi unngått den usikkerheten bedrifter, frivillige lag og organisasjoner nå må gjennom.
- Det er i alle fall meningsløst at norske skattebetalere nå i prinsippet må betale for at stortingsflertallet nekter å innse at de har gjort et håpløst vedtak.
