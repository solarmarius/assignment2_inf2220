
Av Jon Lilletun (Kristeleg Folkeparti),
leiar i kyrkje-, utdannings- og forskningskomiteen i Stortinget
Kyrkja og utdanninga tente på budsjettsamarbeidet
Gjennom Stortinget sitt endelege vedtak om statsbudsjettet for 1995, kom fleire viktige skulepolitiske saker på plass. Kristeleg Folkeparti valde rett når vi var villige til å ta ansvar og medverke til fleirtalsløysingar. Denne viljen gjorde at skulen fekk meir ressursar.
Fleire kommunar legg i dag ned grendeskular. Gjennom salderinga av budsjettet fekk Kristeleg Folkeparti eit tilskot på 20 millionar kroner til dei kommunane som har mange grendeskular. Løyvinga er ikkje stor, men meint som ei hjelp til dei kommunane som er mest råka av ein svært uhelding utrekningsmåte for statlege overføringar til kommunane. Men vi hindrar ikkje ny skulesentralisering utan at kriteriane i dette systemet vert endra. Eg håpar det kan skje fort.
Krav om nye studieplassar kjem kvar haust når opptaket til universitet og høgskular kjem i gang. No medverka Kristeleg Folkeparti til å opprette 1000 nye studieplassar. Det var viktig at vedtaket kom no. Dette gjev universiteta og høgskulane tid til å planlegge inntak og studie på ein betre måte enn om slike nye studieplassar hadde kome like oppunder studiestart. Det er mi meining at dei fleste nye plassane må koma innan omsorgs- og skuleprofesjonane. Dette fordi det er mangel på sjukepleiarar og førskulelærarar. Samstundes hindra vi eit nytt framlegg frå Regjeringa om å kutta i driftsløyvingane til universitet og høgskular med vel 23 millionar kroner. Det kunne ha råka rettleiinga til studentane og gjort deira studiesituasjon vanskelegare. Eg er og glad for at utanlandsstudentane får auka stipend til å dekke dei høge skulepengane.
Musikkutdanninga i vidaregåande skule sto i fare for å bli vesentleg forringa. Departementet meinte tilbodet som fagplanen la opp til, vart for ressurskrevande. Dei ville kutte ut den individuelle opplæringa i sang og tasteinstrument (oftast piano). No seier fleirtalet i Stortinget at musikkelevane skal få den undervisninga læreplanen legg opp til. Det trur eg er framsynt og sikrar tilbodet god kvalitet, noko heile kulturlivet vil tene på.
Forskninga kom og styrka ut. Når næringslivet vårt no møter sterkare konkurranse, er kunnskap, nye produkt og løysingar det som skal gje nye arbeidsplassar ved sidan av å berge dei som allereie er. Kristeleg Folkeparti meiner næringsretta forskning er viktig for å få dette til. Eg er glad for at løyvinga til denne forskninga vart auka med 30 millionar kroner.
Også kyrkja kom betre ut med dette budsjettsamarbeidet. Samstundes som skulen får fleire sjukepleiarar og legar, la Regjeringa opp til at kyrkja ikkje skulle få fleire nye stillingar. Alle skjønar at det ikkje er enkelt å vere prest for kyrkjelydar med nærare 10 000 menneske, blant anna ved å vere på vakt heile døgeret. Difor er det rimeleg at kyrkja får fleire nye stillingar. Denne gongen vart det 22 nye prestestillingar, 19 nye diakonar og 19 nye kateketar. Det er eg nøgd med.
Å gå inn i eit samarbeid med andre parti for å få fleirtal for eit statsbudsjett har også sine kostnader. Men det har vore linja til Kristelig Folkeparti å gjere dette dersom vi kunne få gode resultat. Denne gongen meinte eg skulen tente på det.
