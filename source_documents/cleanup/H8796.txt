
25. november 2004
KrFs finanspolitiske talsmann Ingebrigt S. Sørfonn
- Styrka velferd og auka optimisme!
- Eit kjenneteikn ved Samarbeidsregjeringa er at ho har vist handelkraft, evne og vilje til å styre norsk økonomi. I denne perioden har det vore ei sterk satsing på velferd. Samstundes har regjeringa politikk fått dei økonomiske barometra til å peike oppover. Dette seier KrF sin finanspolitiske talsmann, Ingebrigt S. Sørfonn, i samband med Stortingets finansdebatt torsdag.
Sørfonn peiker på at Samarbedsregjeringa har fått gjennomført mykje sidan ho vart skipa i 2001:
- I løpet av perioden har bistanden til dei fattigaste landa auka med 4,3 mrd kroner.
- Vi har innført målretta tiltak for å bekjempe fattigdom i Noreg med til saman 3,2 mrd kroner.
- Ved sjukehusa er ventelistene reduserte med i snitt 20 %.
- Dei tre første åra har 17 400 fleire barn fått barnehageplass og kontantstøtta er vidareført.
- Frivillig sektor har blitt styrka, mellom anna ved ein kraftig auke i frådraget for gåver til frivillige organisasjonar.
- Satsinga på kollektivtransport er auka kraftig - og no brukar vi 1,5 mrd kr meir på kollektivtransport kvart år enn den siste Arbeidarpartiregjeringa.
Sørfonn legg også vekt på at Samarbeidsregjeringa sin økonomiske politikk gir gode resultat:
- Dei økonomiske barometra peiker no oppover. Då regjeringa tok over var renta 7 prosent. No er ho nede i 1 ¾ prosent. Kronekursen er låg. Arbeidsløysa er på veg ned. Den økonomiske veksten er høg. Det har gitt ny optimisme i næringslivet og stimulerar til vekst og nye arbeidsplassar, avsluttar Ingebrigt S. Sørfonn.
