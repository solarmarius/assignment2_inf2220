
15.12.2004
ARBEIDERPARTIETS STORTINGSGRUPPE
Øyangen: Global beskatning må til.
- Problemet i dag er ikke først og fremst mangelen på ressurser, men at ressursene er skjevt fordelt. Vi trenger en større grad av omfordeling i verden. Derfor mener vi at spørsmålet om global skattlegging også må være en del av diskusjonen omkring fattigdomsreduksjon i verden, sier Gunhild Øyangen i forbindelse med avgivelsen av Utviklingsmeldingen.
Stortingets utenrikskomité avga i dag innstillingen om utviklingsmeldingen. Det er en meget omfattende sak som tar for seg de fleste sider ved norsk bistands- og utviklingspolitikk. Arbeiderpartiet har vært spesielt opptatt av at rettferdig fordeling mellom land og innad i land må stå i fokus, og være bærebjelken i norsk utviklingspolitikk.
- Arbeiderpartiet har vært opptatt av å sikre miljøinnsatsen i norsk utviklingssamarbeid. Derfor har vi arbeidet for - og fått gjennomslag for - at Regjeringen skal utarbeide en handlingsplan for den samlede miljøinnsatsen i norsk utviklingssamarbeid. Dette kan bli et viktig virkemiddel i arbeidet med å se utvikling og miljø i sammenheng, avlutter Øyangen.
