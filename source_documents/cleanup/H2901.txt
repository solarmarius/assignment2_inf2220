
Torsdag 5. juni 1997
100 dager til valget:
KrF-STANDS OVER HELE LANDET
Lørdag 7. juni markerer lokallagene til Kristelig Folkeparti over hele landet at det er 100 dager igjen til stortingsvalget. Det skjer med standsaksjoner der man fokuserer på familiepolitikken generelt og kontantstøtten spesielt.
-Vi har registrert at 160 lag har slike markeringer. Noen lag har flere standsaksjoner rundt om i kommunen. Samtidig vet vi at ikke alle melder fra om at de har slike markeringer, så alt i alt regner vi med at det er omlag 200 markeringer rundt om i landet, sier generalsekretær Gunnar Husan i Kristelig Folkeparti. Han legger til at det er markeringer i samtlige fylker i landet.
-Det er stor entusiasme i Kristelig Folkeparti om dagen, og jeg ser på oppslutningen om "100-dagersmarkeringen" som en bekreftelse på dette, sier Gunnar Husan.
