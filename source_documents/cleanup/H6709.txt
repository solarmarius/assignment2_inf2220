
30.01.03
Odd Roger Enoksen, (Sp)
Bra for Oslo med Victor Normans utflytting av statlige arbeidsplasser
Senterpartiets leder Odd Roger Enoksen støtter helhjertet opp om Victor Normans utflytting av statlige arbeidsplasser fra Oslo.
Idag kl. 15.30 avholdes en demonstrasjon mot utflytting foran Stortinget. Enoksen mener at flere av Oslos egne politikere heller burde se tiltaket som positivt for Oslo. - Utflytting vil redusere pressproblemene rundt Oslo, både med høye boligpriser, samferdsel og forurensing. Resten av landet vil få verdifull stimulans og sårt tiltrengte arbeidsplasser for høyt utdannede.
Ca. 33.000 statlige arbeidsplasser ligger i Oslo. Dette er en fjerdedel av samtlige statlige arbeidsplasser i hele landet. Stortingsmeldingen til Arbeids- og administrasjonsminister Norman legger opp til flytting av åtte tilsyn ut av Oslo. Det vil si til sammen 900 arbeidsplasser. Et lavt tall når en ser den ubalansen som eksistererer mellom Oslo og resten av landet i fordelingen av statlige arbeidsplasser.
Det finnes omfattende dokumentasjon på at både kvalitet og bedriftsøkonomi blir like bra og bedre ved flytting ut av hovedstaden. Årsaken er bl.a kostnadsnivå, lavere sykefravær og bedre tilgang på stabil arbeidskraft. Rapporten "Desentralisering og IKT" som kom i februar 2000 slo fast at det er store penger å spare på utflytting, og at erfaringene med slik utflytting er positive. Denne rapporten anbefalte å flytte ut 1000-1500 arbeidsplasser fra Oslo.
En tilsvarende rapport, "Komparative lokaliseringbetingelser" fra Cap Gemini Ernst & Young konkluderer med det samme. Rapporten viser at lokalisering i distrikt-Norge kan løse oppgaver bedre og billigere enn i hovedstadsområdet. En årsak er at bruk av IKT oppveier for fordelen med samlokalisering av arbeidsplasser.
Statsråden viderefører et arbeid som vi var godt i gang med under Sentrumsregjeringen, sier Enoksen. - Det gleder meg at Høyres statsråd nå gir oss rett i at dette er både bedriftsøkonomisk og samfunnsøkonomisk riktig politikk, sier han.
