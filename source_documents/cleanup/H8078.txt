
15. desember 2003
Venstre
Full Venstre-seier i Lofoten
Venstre har i dag fått gjennomslag i regjering for vårt krav om nei til oljeleting i Lofoten. Det innebærer at det ikke vil bli utlyst leteblokker i Nordland VI i 18. konsesjonsrunde, og at området defineres som petroleumsfritt fram til det foreligger en helhetlig forvaltningsplan.
- Miljø- og fiskeriinteressene har med dette vunnet det første og viktigste slaget om oljeboring i nordområdene, sier Venstres leder Lars Sponheim. Det er Lofoten det er knyttet størst interesser til i forhold til sjeldne og truede sjøfugl, og flere viktige fiskeressurser.
Venstre har vært tydelige på at vi ikke ønsker oljeutvinning i Barentshavet før det foreligger en helhetlig forvaltningsplan. Regjeringen har gitt klarsignal om å videreføre aktiviteten i de områdene i Barentshavet som allerede er åpnet for petroleumsaktivitet, det vil si at det gis tillatelse til prøveboring av en brønn i Nordkappbassenget, en i Lopparyggen øst og en tredje brønn på Goliat.
Venstres leder Lars Sponheim understreker at Regjeringen med dette ikke har sagt ja til utbygging av Goliat, og at det ikke vil bli tatt stilling til en eventuell oljeutvinning i Barentshavet før den helhetlige forvaltningsplanen foreligger i 2006. - Regjeringen er også tydelig på at oljevernberedskapen skal styrkes i disse områdene, slik at vi blir bedre rustet til å kunne håndtere eventuelle uhell knyttet til transport og virksomhet på i Barentshavet, sier Sponheim. Venstre anser dette for å være en tilfredsstillende midlertidig løsning fram til det foreligger en helhetlig forvaltningsplan som inkluderer opprettelse av petroleumsfrie områder.
