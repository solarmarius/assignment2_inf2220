
Torsdag 6. februar 1997
KrF-leder Valgerd Svarstad Haugland i Longyearbyen:
UTVIDET LOKALDEMOKRATI FOR SVALBARD
-Jeg kan ikke se at Svalbard-traktaten er til hinder for et utvidet lokaldemokrati i Longyearbyen. Svalbard-rådet bør ha myndighet over de saker som har betydning for hverdagslivet for de som bor her. Det er viktig at ikke ordninger som gjelder samfunnet i Longyearbyen skal bli pådyttet lokalmiljøet fra sentrale myndigheter i Oslo. Det sa Kristelig Folkepartis leder Valgerd Svarstad Haugland på et møte i Longyearbyen torsdag kveld. Møtet ble arrangert i forbindelse med at det i disse dager etableres et lokallag for KrF i Longyearbyen.
Valgerd Svarstad Haugland sa at det er behov for å vitalisere lokaldemokratiet i Longyearbyen, og utfordret flere politiske partier til å etablere lokallag i Longyearbyen. Fra før har Arbeiderpartiet og Høyre lokallag her.
-Lokaldemokratiet i Longyearbyen vil ikke kunne bli fullstendig likt det som er i de ordinære kommunene på fastlandet, men det er likevel nødvendig med en grense-oppgang mellom det som til nå har vært sysselmannens ansvarsområde, og det som kan forvaltes gjennom ordinær, folkevalgt styring. Alle saker som gjelder bomiljø, oppvekst-miljø, skole og kultur, hører naturlig inn her, sa Valgerd Svarstad Haugland.
At valgdeltakelsen ved valg til Svalbardrådet ligger så lavt som rundt 40 prosent, mente hun bekrefter inntrykket av at det er behov for å vitalisere lokaldemokratiet i Longyearbyen. -Politiske valg gir bare mening når det også gir reell innflytelse, sa hun.
KrF-lederen sa i talen sin at Svalbard representerer en stor del av Norges og Europas siste, urørte villmark. Dette er en uvurderlig miljøskatt som må sikres vern for framtida. Arbeidet med retningslinjene for arktisk turisme representerer en stor utfordring i den forbindelse, slo hun fast.
Svarstad Haugland var også opptatt av utviklingen av Svalbard-samfunnet fra et ensidig, kullbasert industrisamfunn til et allsidig samfunn med næringer og virksomhet innen turisme, forskning og undervisning. -De myke verdiene er en viktig del av verdiskapningen i et samfunn, og Svalbard-samfunnet er et fullverdig samfunn med alle de fasiliteter og tilbud som finnes. -Det er livet mellom husene som er forskjellen på en soveby og et levende lokalsamfunn, sa Valgerd Svarstad Haugland på møtet i Longyear-byen torsdag kveld.
