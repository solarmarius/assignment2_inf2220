
3. oktober 2000
Fra stortingsrepresentant KJELL MAGNE BONDEVIK:
Kommentar til Trontalen
- Det er mange positive holdninger i trontalen, men det vil være oppfølgingen av de konkrete sakene som viser hva Regjeringen står for i praksis.
- Det er bra at Regjeringen vil legge fram en stortingsmelding om oppvekst og levekår for barn og unge. Men spørsmålet er: Vil Regjeringen i en slik melding gå til angrep på kontantstøtten, eller vil Arbeiderpartiet nå akseptere at denne rettferdige reformen er kommet for å bli. KrF ber også om at Regjeringen prioriterer en utvidelse av pappa-permisjonen i forbindelse med fødsel.
- Det er bra at Regjeringen vil legge fram en egen handlingsplan for oppfølging av sentrumsregjeringens utjamningsmelding. Her må det bl.a. prioriteres å gjøre noe skikkelig med det problem at 70.000 barn i Norge lever under fattigdomsgrensen.
- Regjeringen har så langt skuffet i miljøpolitikken. Det er ikke noe i trontalen som varsler en mer offensiv kurs. Tvert om må vi nå forvente at Regjeringen vil gi klarsignal for sterkt forurensende gasskraftverk. Det er gitt ulike signaler fra Regjeringen om dette også krever svekkelse av forurensingsloven. Vi vil kreve en avklaring av dette nå snarest mulig i høstsesjonen.
- I vår hadde Regjeringen flere negative signaler når det gjelder distriktspolitikken. Dette forverret også forholdet til sentrumspartiene. Det skal bli spennende å se hvilken linje Regjeringen legger seg på nå i høst bl.a. under budsjettbehandlingen.
- Jeg merker meg at det bebudede investeringsselskapet ikke skal være hel-statlig, men også bygges opp med privat kapital. Spørsmålet er om dette vil representere noe nødvendig nytt i forhold til det allerede eksisterende regionale såkornfond under Statens Nærings- og Distriktsutviklingsfond. Det er KrF skeptisk til.
- Det er bra at Regjeringen varsler en oppfølging av Sandmann-utvalgets utredning om sykefravær og uføretrygd. Spørsmålet blir om Regjeringen våger å komme med de konstruktive forslag utvalget fremla.
- Jeg savner ellers et varsel fra Regjeringen om hvordan den vil behandle de viktige etiske spørsmål innenfor by- og genteknologien, her trenges en politikk som både tar i bruk positive muligheter og setter grenser mot etisk misbruk.
- Vi lever i en tid med fare for økt forbrukermentalitet og materialisme. Regjeringen burde i en slik sammenheng ha slått til lyd for en verdimessig mobilisering bygget på vår kristne og humanistiske kulturarv.
