
Tirsdag 28. januar 1992
Stortingsrepresentant Solveig Sollie:
U-LANDENES SITUASJON KAN LETT BLI VÅR EGEN
-Den beskrivelsen handelsminister Bjørn Tore Godal ga av u-landenes situasjon, kan lett komme til å bli en beskrivelse av Norge når det gjelder matvaresituasjonen. Dersom de samme matvarene som en selv produserer kan kjøpes på verdensmarkedet til priser som ligger langt under produksjonskostandene i vårt eget land, sier det seg selv at man mister markedsmuligheter. Dette sier stortingsrepresentant Solveig Sollie (KrF, Telemark) etter handelsministerens redegjørelse om GATT og Uruguay-runden i Stortinget tirsdag. Solveig Sollie er landbrukspolitisk talskvinne for KrF i Stortinget.
Solveig Sollie minner om at Norge idag har en matvaresikkerhet på snaut 50 prosent av behovet. Blir importerte matvarer billigere enn de vi selv produserer, vil dette føre til dårligere lønnsomhet i landbruket og enda flere nedlagte bruk.
-Dette vil bidra til økt press på byene, enda dårligere matvaresikkerhet og liten evne til å ta økologiske hensyn der matvareproduksjonen foregår. Derfor må det vises nasjonal vilje til å føre en landbrukspolitikk som ivaretar grunnleggende verdier som matvaresikkerhet, bosetting og miljø, sier Solveig Sollie. Hun synes derfor det var positivt å registrere at handelsministeren la sterkere vekt på ikke-økonomiske faktorer, visse kvantitative reguleringer og kriterier for "grønn" støtte enn tidligere.
-Det kan ikke understrekes sterkt nok hvor viktig det er at den norske regjering viser vilje til å føre en nasjonal landbrukspolitikk som ivaretar matvaresikkerhet, bosetting og miljø. Samtidig må u-landene også gis mulighet til eksport av sine varer. Disse kriteriene må også ligge til grunn i de forhandlingene som ligger foran i Uruguay-runden i GATT, sier Solveig Sollie til slutt.
