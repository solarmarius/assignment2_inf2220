
29.10.2003
Vidar Bjørnstad, Stortingsrepresentant, Ap
Leserinnlegg
Barn prises ut av skolefritidsordningen!
Mange foreldre opplever store prisøkninger i skolefritidsordningen. Hovedårsaken til dette finner vi i Regjeringens prioriteringer: I statsbudsjettet for 2003 valgte Regjeringen å kutte i det offentlige tilskuddet til SFO, med et kutt på 217 millioner kroner. Arbeiderpartiet ønsker å bygge ut og styrke innholdet i skolefritidsordningen (SFO), og redusere foreldrebetalingen. Regjeringspartiene og Fremskrittspartiet fører i dag en stikk motsatt politikk.
Det er ille at foreldre og barn prises ut av SFO, men det er verre at dette er en bevisst politikk fra Regjeringens side. Finansminister Per Kristian Foss mente at Regjeringens kutt i SFO kun ville medføre en økning på 150 kroner i måneden: Virkeligheten er en annen, eksempler fra ulike steder i landet viser store prishopp. Resultatet er noen tusen kroner mer å betale for småbarnsforeldrene.
Evaluering av skolefritidsordningen viser at ordningen er et "stebarn" i Norge. Det brukes lite ressurser og lite fagfolk på ordningen, og SFO fungerer veldig ulikt rundt omkring i landet. I stedet for å arbeide for å heve kvaliteten på SFO, må vi i dag kjempe for å bevare ordningen.
Konsekvensene er alvorlige, også fordi det er blitt en kamp for kommunene å prioritere mellom lovpålagte viktige oppgaver. SFO handler om trygghet for våre aller minste. I mange familier er begge foreldrene ute i arbeid. Vi vet at de har behov for et omsorgs- og tilsynstilbud for småskolebarna både før og etter skoletid. Det er opprørende at Regjeringen bevisst kutter i tiltak til de minste elevene. Det er samtidig paradoksalt når et enstemmig fattigdomspanel har følgende råd til regjeringen for å bekjempe fattigdom i Norge: -Gjør SFO gratis.
Høsten 2002 hadde 136 000 barn plass i SFO. Hvor mener Regjeringen at mange av disse barna skal være dersom deres foreldre ikke har råd til SFO?
