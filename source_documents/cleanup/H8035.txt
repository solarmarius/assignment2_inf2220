
Oslo, 2. desember 2003
KrF
Lilletun ikke lederkandidat
- Etter en samlet vurdering hvor råd fra den nærmeste familien har spilt en viktig rolle, har jeg bestemt meg for ikke å stille som kandidat til ledervervet i KrF, sier parlamentarisk leder Jon Lilletun.
- Jeg ser fram til å fortsette et spennende arbeid for partiet mitt som parlamentarisk leder for stortingsgruppa. Flere personer i KrF som jeg har stor tillit til har bedt meg vurdere å stille som lederkandidat. Det har vært fristende å svare ja til en så spennende og utfordrende jobb, sier Lilletun.
- På bakgrunn av dette har jeg tatt meg tid til å tenke grundig gjennom saken. I denne prosessen fikk jeg klare råd fra mine nærmeste om å ikke stille som kandidat, sier Lilletun.
Denne uken skal de aller fleste fylkeslagene i KrF gi sine høringssvar til valgkomiteen i partiet.
- Jeg ønsker derfor å gi signalisere om jeg er kandidat. Jeg har nå meddelt fylkeslaget mitt i Vest-Agder at jeg ikke er lederkandidat, sier Lilletun.
- Etter å ha vært sentralstyremedlem siden 1979, nestleder fra 1987 til 1999, komitéleder og statsråd for KrF, har jeg i en alder av 58 år fortsatt mye å gi for partiet. Etter en samlet vurdering har jeg kommet til at jeg vil fortsette innsatsen for KrF fra min posisjon som stortingsrepresentant og parlamentarisk leder, sier Lilletun.
-----------------
