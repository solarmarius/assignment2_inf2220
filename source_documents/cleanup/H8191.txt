
Dato: 10. mars 2004
KRF
Uaktsomt drap bør ikke medføre fengsel
- I dag kan bilførere som i et øyeblikk er uoppmerksomme i trafikken risikere dom for uaktsomt drap. En persons død bør være forårsaket av en kvalifisert klanderverdig opptreden før samfunnet setter "drapsmanns-stempelet" på gjerningspersonen. Grov uaktsomhet bør derfor settes som vilkår for drapsdom, uttaler Einar Holstad.
- Straffeloven § 239 krever "uaktsomhet" som skyldkrav når en handling medfører en annens død. Jeg mener at det bør innføres et krav om "grov uaktsomhet" i tilsvarende bestemmelse i den nye straffeloven som kommer om vel ett år, og vil ta dette opp med justisminister Odd Einar Dørum, sier Holstad.
- Uaktsomhet som skyldkrav bør opprettholdes i vegtrafikkloven. Det er viktig at lovverket tydelig gir uttrykk for at kravet til aktsomhet i trafikken skal være høyt. Men straff er samfunnets strengeste reaksjon på en uønsket handling. Vi bør derfor ikke bruke straff overfor mennesker som i liten grad har opptrådt klanderverdig, avslutter Einar Holstad.
