
03.10.02
Liv Signe Navarsete (Sp)
Lite å hente for Sogn og Fjordane i framlegg til statsbudsjett
Det er ikkje eit budsjett for vekst og utvikling i Sogn og Fjordane vi i dag har fått framlagt, seier Liv Signe Navarsete, samferdslepolitisk talskvinne for Senterpartiet.
Regjeringa har ikkje reversert kuttet i distriktspolitiske verkemidlar som vart kutta i fjorårets budsjett. Det er lagt inn 100 mill til fordeling, ein brøkdel av det ein forventa.
Samferdsle er nedprioritert i framlegget til statsbudsjett. For Sogn og Fjordane betyr reduksjon i ramma til riksveginvesteringar at det ikkje blir rom for igangsetjing av nye anlegg i 2003. Rassikring har ikkje lenger eigen post og skal prioriterast innanfor dei same tronge rammene. På riksvegferjene er det ikkje lagt opp til nokon aktivitetsauke, noko som vil setje ein effektiv stopp for planar om auka frekvens og nattferjer på dei mest trafikkerte strekningane. Dette står i sterk kontrast til Hoddevik og Høgre sine lovnader på dette området.
Det same kan seiast om at Stad skipstunnel er skyvd ut i ei uviss framtid. Fleirtalet i samferdslekomiteen bad i fjor om at Regjeringa skulle leggje fram ei stortingsmelding om Stad skipsstunnel i 2002. No er framtida uviss for eit prosjekt som betyr mykje for tryggleik og utvikling innan næringsliv og samferdsle langs kysten vår.
Dei fleste er einige i at årets budsjett skal vere stramt, men og innanfor stramme budsjett er det politiske prioriteringar som skal gjerast. Regjeringa har på samferdsleområdet prioritert kollektivsatsing i dei store byane. For eit verdiskapingsfylke som Sogn og Fjordane der infrastruktur er ein kritisk faktor er dette dårleg nytt.
Senterpartiet vil i arbeidet med budsjettet arbeide for meir midlar til investering i vegsektoren med særskilt fokus på rassikring, og vil løfte Stad skipstunnel inn i komiteen sine drøftingar for å framskunde ei handsaming av prosjektet i Stortinget.
