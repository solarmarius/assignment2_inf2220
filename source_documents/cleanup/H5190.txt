
9/9-01
Det Liberale Folkepartiet og valget i Troms
I forbindelse med Fylkesvalgstyrenes avgjørelser i våres, fattet Fylkesvalgstyret i Troms et noe underlig vedtak. Det ble som kjent innsendt lister fra Det Liberale Folkepartiet i 8 fylker i årets Stortingsvalg. I tillegg ble det sendt ut lister under navnet Det Liberale Folkepartiet fra utbrytere fra FrP, med F.F. Gundersen og Vidar Kleppe i spissen, i disse fylkene, og en rekke andre fylker, deriblant Troms. Etter en langvarig strid om partinavnet konkluderte Justisdepartementets lovavdeling og Kommunal-og Regionaldepartementet med at det sittende sentralstyret med undertegnede som leder var den rette ledelsen i DLF. Etter dette fikk vi godkjent våre lister i de fleste fylkene der vi hadde sendt inn listeforslag. Gundersen fikk sine lister underkjent, med tilbud om å samle inn 500 underskrifter og å bytte navn på listene, i alle fylker unntatt i Troms. I Troms ble Gundersen-organisasjonens listeforslag under DLF`s navn godkjent. Etter dette avsluttet Gundersen & Co sitt kuppforsøk mot DLF`s lovlige ledelse, og stilte uavhengige lister i endel fylker, og opplyste at de vil registrere seg under partinavnet Frihetspartiet.
Dette har følgelig stilt fylkesvalgstyret i Troms i et mildt sagt merkelig lys. Resultatet er at DLF, uten å stille noen liste i Troms, faktisk formelt sett har en liste i dette fylket. Stemmene til denne listen vil ifølge opplysninger vi har fått formelt telle som stemmer til vårt parti, men listen inneholder kandidater som ikke har noe med vår politikk eller organisasjon å gjøre.
Etter det vi har forstått av valgloven er det tillatt å stemme på et registrert parti som ikke s tiller til valg i det fylket man stemmer i, ved å skrive partinavnet på en blank stemmeseddel. Dette er en løsning for DLF sine tilhengere i de fylkene der vi ikke stiller lister, og vi oppfordrer alle i slike fylker til å gjøre dette. Vi vil også i Troms oppfordre våre tilhengere å gjøre dette, eventuelt bruke den listen som er godkjent av fylkesvalgstyret i Troms men stryke samtlige av kandidatene som står på listen. Det er ifølge valgloven anledning til å gjøre dette.
Trond Johansen
Leder
Det Liberale Folkepartiet.
