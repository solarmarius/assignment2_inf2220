
17.02.98:
Tor Nymo,
Regionsykehuset i Tromsø: Krisen må løses
Senterpartiets stortingsrepresentant fra Troms, Tor Nymo, vil i spørretimen i morgen ta opp situasjonen ved Regionsykehuset i Tromsø. Nymo, som sist onsdag spurte Kirke- og Undervisningsministeren om han hadde noen forslag til løsning på den vanskelige situasjonen ved informatikkstudiene i Nord-Norge, vil i morge spørre helseministeren om hvilke tiltak han vil sette inn for bedre situasjonen ved Regionssykehuset.
- Dette er nok et eksempel på at vi i Nord-Norge får stadig større problemer mht å skaffe kvalifisert personell til både undervisnings- og helseinstitusjoner, og den meget alvorlige situasjonen som nå har oppstått ved Regionsykehuset har flere paralleller med de vanskelig­hetene informatikkmiljøene har fått, sier Nymo i en kommentar fra Stortinget.
Nymo mener fortsatt at lettelse i personbeskatningen gjennom fjerning av toppskatten er en vei å gå, men ønsker også at ordningen med ettergivelse av studielån, slik en har i Finnmark og Nord-Troms, skal utvides slik at den blir gjort gjeldende for hele det øvrige Nord-Norge. Nymo er imidlertid skuffet over den lunkne holdningen Arbeiderpartiet og Høyre har demonstrert i forhold til å redusere personbeskatningen.
- Det er skuffende at konstruktive løsninger som vi med stor sannsynlighet vet vil ha effekt blir bryskt avvist av de to opposisjonspartiene som hevder å være de «mest ansvarlige» i norsk politikk. Det kunne være klargjørende for folk nordpå om Høyres og Arbeiderpartiets stortingsrepresentanter fra Nordland, Troms og Finnmark er like negative som ledelsen i Oslo til slike løsninger. Det kan være at de som har bodd her oppe og føler problemene på kroppen har en noe større forståelse for nødvendigheten av slike tiltak, avslutter Nymo fra Stortinget.
Nymo vil også også komme inn på Norges stivbente regelverk mht. arbeidssøkende fra land utenfor EØS-området, og mener at man i forhold til problemene i helsesektoren er moralsk forpliktet til å innvilge arbeidstillatelse til kvalifisert helsepersonell som kommer fra land som ikke er med i EØS-samarbeidet.
