
Torsdag 12.januar 1995
Stortingsrepresentant Ola T. Lånke (KrF):
Justisministeren er for defensiv
-Jeg er skuffet over at justisminister Grete Faremo ikke har noe svar på mitt spørsmål om hva hun vil gjøre for å bedre situasjonen for dem som sitter i statlige asylmottak og kirkeasyl. Jeg opplever regjeringens asylpolitikk som alt for defensiv. Dette sier Ola T. Lånke, KrFs representant i Kommunalkomiteen i en reaksjon på svaret fra justisministeren under onsdagens spørretime i Stortinget.
I sitt spørsmål viste Lånke til den stadig mer utrygge situasjonen når det gjelder menneskerettighetene i Kosovo. Dette ble også bekreftet av justisministeren i hennes svar.
-Norge fremhever stadig sin rolle som internasjonal brobygger. Samtidig ligger vi i verdenstoppen når det gjelder u-hjelp. Det er derfor et paradoks at Norge er et av de mest defensive land i asylpolitikken, sier Lånke.
Tall fra Kommunal- og arbeidsdepartementet viser at det ved utgangen av september i fjor satt 1 491 personer i statlige mottak som har fått avslag på sine søknader om asyl, mens 784 ventet på behandling. I tillegg sitter en del i kirkeasyl.
-Det er en kjennsgjerning at flyktningstrømmen til Norge har stanset opp. Dette tilsier at Norge må kunne føre en mer åpen linje overfor asylsøkere fra dette området, sier Ola T. Lånke.
