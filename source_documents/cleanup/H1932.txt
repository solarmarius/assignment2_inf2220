
Mandag 15. juni 1992
Odd Holten om budsjettforliket:
VIKTIG GJENNOMSLAG FOR KRF-SAKER
Reduksjonen i el-avgiften i siste halvdel av 1992 for endel utsatte næringer, betyr et viktig gjennomslag for den politikken Kristelig Folkeparti har ønsket å føre når det gjelder næringsliv og sysselsetting. Dette slår KrFs finanspolitiske talsmann Odd Holten fast i en kommentar til budsjettforliket mellom Arbeiderpartiet og mellom-partiene.
Et vesentlig ledd i forliket er at aliminiumsindustrien, treforeldringsindustrien og vekst-husnæringen som får halvert el-avgiften for siste halvår, noe som gir disse næringene besparingen på 66 millioner kroner i annet halvår. Det foreslås også at el-avgiften fjernes på sikt, og det er flertall mot den nye produksjonsavgiften på el-kraft.
Mellompartiene vil også støtte regjeringens forslag om å redusere mineralolje-avgiften fra 32 til 17 øre pr. liter. Også dette vil bety vesentlig besparelser for næringslivet, understreker Odd Holten.
Derimot blir det ikke flertall for KrFs forlag om at de midlene som kommer inn som miljøavgifter skal gå til miljøfond slik at ikke miljøavgiftene blir en økt belastning, men i stedet kan pløyes tilbake til næringslivet og investeres i miljøtiltak og nyutvikling.
Når KrF likevel vil fremme et slikt forslag, er det fordi dette er en sak som det er viktig å holde "varm", konkluderer Odd Holten.
