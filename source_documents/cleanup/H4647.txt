
25. november 1999
Ap
Avtalen om statsbudsjettet for 2000
Her er hovedpunktene i budsjettavtalen mellom Arbeiderpartiet og regjeringspartiene 30. oktober 1999. Avtalen gir Arbeiderpartiet gjennomslag for sine hovesaker, som blant annet handler om å få et mer rettferdig skattesystem, stor skattelette til lave lønnsinntekter, en mer aktiv industripolitikk, 4000 flere tiltaksplasser, økt satsing på utdanning, bedret kommuneøkonomi, 2000 flere barnehageplasser og bygging av 1000 studentboliger og flere utleieboliger.
Arbeiderpartiet har fått gjennomslag på de viktigste områdene i forhandlingene med sentrumspartiene om statsbudsjettet for 2000. Med budsjettavtalen mellom Arbeiderpartiet og sentrumspartiene går vi nå inn i år 2000 med:
· et mer rettferdig skattesystem, stor skattelette til lave lønnsinntekter
· en mer aktiv industripolitikk mot utsatte næringer
· 4.000 flere tiltaksplasser og en egen tiltaksplan for å møte økende ledighet i verfts- og leverandørindustrien
· økt satsing på utdanning
· bedret kommuneøkonomi
· 2.000 flere barnehageplasser
· bygging av 1.000 studentboliger og flere utleieboliger
Et mer rettferdig skattesystem
Det er tatt et viktig skritt mot en mer rettferdig fordeling. Det gis skattelette for de laveste lønnsinntektene på over 1 milliard kroner. For deltidsarbeidende med lavere enn 100.000 kroner i lønnsinntekt vil skatteletten bli om lag 2.500 kroner i gjennomsnitt. Dette er første steg i innfasingen av en skattereform for de lavest lønnede, en reform som skal gjøre det mer lønnsomt å arbeide for de som allerede er i arbeid, som øker arbeidstilbudet fra disse gruppene og som skal gjøre det mer lønnsomt å gå fra trygd til arbeid.
Skattereformen for de lavest lønnende betales av økte skatter på de som har mest: redere, eiere av forretningsbygg, næringsdrivende med de høysete inntektene og en ny toppskatt på 6 prosent på inntekter over 763.000 kroner.
En mer aktiv næringspolitikk mot utsatte industrier
Arbeiderpartiet har fått sentrumspartiene med på flere tiltak for å øke aktiviteten i verfts- og leverandørindustrien. Fornyelsestakten i fergeflåten skal dobles. Det blir en økning på 35 mill. kr. i SNDs rammer for fornyelse av fiskeflåten. Det vil gi kjærkomne oppdrag for flere mindre verft langs kysten som nå sliter med tynne ordrebøker. Økte tilskudd til fiskerihavneanlegg og økte bevilgninger til veibygging vil også gi økt aktivitet.
For raskt å få fram flere investeringer i oljesektoren vil produksjonsavgiften bli trappet raskere ned på felt som har byggeklare tilleggsprosjekter.
Riksveginvesteringer og tilskudd til fylkesveier økes med 100 millioner kroner.
En egen tiltaksplan for å møte økende ledighet i verfts- og leverandørindustrien
Det er varslet omfattende permitteringer og oppsigelser innenfor offshoreverftene og i leverandørindustrien. Dette vil gi betydelige negative ringvirkninger i lokalsamfunn langs kysten. For å møte økende ledighet ut over vinteren er Arbeiderpartiet blitt enig med sentrumspartiene om at Arbeidsmarkedsetaten og utdanningsmyndighetene i nært samarbeid med partene i arbeidslivet og de mest berørte bedrifter og kommuner må utarbeide konkrete tiltakspakker overfor utsatte næringer og lokalsamfunn for å holde på og utvikle kompetansen i disse næringene og lokalsamfunnene.
Av en økning på 4000 plasser under arbeidsmarkedstiltakene i forhold til antall plasser i år, avsettes inntil 3000 plasser i egne tiltakspakker overfor spesielt utsatte næringer som offshoreverftene og leverandørindustrien for å holde på og utvikle nøkkelkompetansen i disse næringene og lokalsamfunnene. Innenfor tiltaksplanen skal arbeidsmarkedstiltak også kunne brukes overfor permitterte. Det skal også, som et pilotprosjekt, tilrettelegges for tilpassede opplegg innenfor etterutdanningsreformen for ledige i disse næringene.
1 milliard mer til kommunene og økt satsing på utdanning
Kommuneøkonomien styrkes med om lag 1 milliard kroner. Av dette kommer om lag 650 millioner kroner i form av frie midler (økte rammetilskudd). Dette vil bedre kommunenes muligheter til å satse på skolen. Regionsykehustilskuddet økes med 35 mill. kr.
Kommuneopplegget innebærer videre en styrking av skolefritidsordningen med 100 mill. kr. Dette vil bringe tilskuddet nær opp til nivået fra 1997. Antall barnehageplasser økes med 2000 i forhold til regjeringens opplegg. Dette er plasser for de minste barna. Driftstilskuddet til barnehager øker med 100 millioner kroner. Dette vil gjøre det mulig å redusere foreldrebetalingen noe. Budsjettavtalen åpner også for økt støtte til de private barnehagene.
Desentralisert høyskoleutdanning styrkes med 20 mill. kr. og universitetene med 100 mill. kr. Denne økte innsatsen vil hjelpe universitetene i omstillingsarbeidet. Flere desentraliserte studieplasser vil også kunne nyttes overfor oppsagte og permitterte arbeidere i verfts- og leverandørindustrien.
Økt bygging av student- og utleieboliger
Avtalen innebærer at det bygges 1000 studentboliger neste år. Det er 550 flere enn i regjeringens opplegg. Det er også lagt inn midler slik at tilskuddssatsen kan økes i for eksempel Oslo hvor byggekostnadene er langt høyere. Regjeringen bes endre reglene i tråd med dette.
Tilskuddet til bygging av utleieboliger økes med 50 mill. kr.
Annet
· Det bygges to nye flerbrukshaller.
· Det bevilges midler til deltakelse i et internasjonalt prosjekt for kvotehandel med CO2.
· Retten til sjukelønn for lavtlønnede gjeninnføres fra 1. januar 2000.
Vedlegg: Arbeiderpartiet fikk gjennomslag for betydelige omfordelinger i skatteopplegget for 2000
· Arbeiderpartiet har fått regjeringspartiene med på å innføre et lønnsfradrag på 30.600 kroner i lønnsinntekt. Endelig innfaset skal lønnsfradraget utgjøre 36.600. Denne skattelettelsen utgjør om lag 1.200 mill. kroner. For lønnstakere som tjener mindre enn 100.000 kroner utgjør skattelettelsen i gjennomsnitt 2500 kroner - slik at de nederst på lønnsstigen får størst nytte av det nye fradraget.
· Innslagspunktet for toppskatten reguleres opp i tråd med lønnsveksten. Denne skattelettelsen utgjør om lag 550 mill. kroner.
· Forsørgerfradraget beholdes. Denne skattelettelsen utgjør om lag 2 mrd. kroner.
· Arbeiderpartiet har fått regjeringspartiene med på vesentlige innstramminger i den gunstige skatteordningen for rederiene. Fradragsretten for gjeldsrenter reduseres, det innføres skatteplikt for valutagevinster og det blir økt beskatning ved (uvanlig) høy egenkapital. I tillegg dobles tonnasjeskatten og skattehull i form av tilpasningsmuligheter innen rederikonsern skal fjernes. Tiltakene utgjør om lag 200 mill. kroner.
· Arbeiderpartiet har fått regjeringspartiene med på innstramming i delingsmodellen (identifikasjonsregelen) for såkalte liberale yrker og reduksjon i kapitalavkastningsraten med 1 pst.-enhet. Dette innebærer at en større del av inntekten blir beskattet som personinntekt i stedet for som kapitalinntekt med 28 pst. skatt. Tiltakene utgjør om lag 190 mill. kroner.
· AMS-ordningen oppheves. Tiltaket utgjør om lag 450 mill. kroner.
· Arbeiderpartiet har fått regjeringspartiene med på å redusere de skattemessige avskrivningssatsene for forretningsbygg med 1 pst.-enhet og for bygg og anlegg med 2 pst.-enheter (høy sats) og 1 pst.-enhet (lav sats). Tiltakene utgjør om lag 460 mill. kroner. For en eier av et forretningsbygg verdsatt (skattemessig) til 20 mill. kroner utgjør dette minst 56000 kroner i skatteskjerpelse.
· Det innføres et nytt trinn i toppskatten med innslagspunkt 16 G eller 762700 kroner. Satsen over denne grensen økes med 6 pst.-enheter til 18,5 pst. Tiltaket utgjør om lag 570 mill. kroner. For en med 1 mill. kroner i årsinntekt utgjør dette om lag 14000 kroner i skatteskjerpelse.
· Bilavgiftene for (tunge) store personbiler øker gjennom en økning i engangsavgiften. Tiltaket utgjør om lag 100 mill. kroner. For en bil på 1600 kg utgjør dette om lag 3500 kroner.
Tiltak
Skattelette
Skatteøkning
Nytt lønnsfradrag
1200 mill. kr.
Innslagspunktet toppskatt
550 mill. kr.
Rederiskatteordningen
200 mill. kr.
Delingsmodellen
190 mill. kr.
AMS-ordningen oppheves
450 mill. kr.
Avskrivningssatser reduseres
460 mill. kr.
Nytt trinn toppskatt over 16G
570 mill. kr.
Økte bilavgifter
100 mill. kr.
Sum skatteøkning/reduksjon
1750 mill. kr.
1970 mill. kr.
