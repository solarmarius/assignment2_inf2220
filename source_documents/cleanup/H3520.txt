
Onsdag 29. oktober 1996
KrF-leiar Valgerd Svarstad Haugland:
FELLES KAMP MOT VOLD, RUS OG KRIMINALITET!
- Å kjempa mot vold, rus og kriminalitet er eit felles mål for alle parti. Det er ein kjensgjering at det er ein samanheng mellom talet på skjenkestader, skjenketider, alkoholkonsum, fyll og vold i samfunnet. Vil ein redusera rusmisbruket og volden er det enklaste vi kan gjera difor å gjera noko med skjenke- og salstidene. Dette sa leiar i Kristeleg Folkeparti, Valgerd Svarstad Haugland, under Stortinget sin handsaming av Jagland-regjeringa si tiltredingserklæring i dag.
- Vi har ei alkohollov som skal opp i Stortinget om ikkje lenge. Der har den forrige regjeringa foreslått ein del endringar, men etter mitt syn har dei ikkje gått langt nok. Det er berre nokre få byar eller kommunar i Noreg som får ei skjerping av sitt eige regelverk etter det nye forslaget. Eg vonar difor at eg får eit fleirtal på Stortinget med meg, med hjelp frå Ap, på ytterlegare innstrammingar, til beste for ungdom, og i kampen for eit tryggare og betre samfunn, sa Svarstad Haugland.
- Eg reknar og med at Regjeringa Jagland vil vera med KrF og løfta fram det frivillige arbeidet, når Jagland seier at det viktigaste av alt er ein brei folkeleg mobilisering mot vold, rus og kriminalitet. Dette inkluderar vel og å gje dei eit økonomisk grunnlag til å driva vidare det nyttige samfunnsmessige arbeid som dei utfører, heldt Svarstad Haugland fram.
- Eg la merke til at statsministeren ikkje nemnde familiepolitikk med eitt ord i sin tale, men kun nemnde likestilling - at vi treng fleire barnehageplassar og at vi må leggja til rette for at vaksne skulle klara å organisera kvardagen sin betre. Men kjernen i dette må sjølvsagt vera borna og det dei treng. Då må vi leggja til rette slik at borna får meir tid saman med foreldra sine. Vi må også utfordra foreldra til dei litt eldre borna til å bruka meir tid på borna sine, påpeika Svarstad Haugland.
- Statsministeren vil ha folk i tale. Eg vil utfordre han til å setta i gang eit rådslag om familiepolitikk. Det må ikkje berre handla om barnehageborn kontra kontantstøtte. Det må handla om ansvar, tillit, tid, føredøme og respekt. Ta gjerne med ekspertar, man ta også med dei som kjenner problemstillingane på kroppen; barn, unge og foreldre. Skal vi få eit tryggare samfunn og kjempa mot vold, rus og kriminalitet, må vi utfordra også heimane, slutta Svarstad Haugland.
