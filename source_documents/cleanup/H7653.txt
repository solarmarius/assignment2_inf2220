
27.08.03
KrFs nestleder Knut Arild Hareide og KrFs parlamentariske leder Jon Lilletun
Kampen mot arbeidsledighet: Stram finanspolitikk - ikke nok alene
Mange bedrifter opplever nå en bedre hverdag gjennom kraftig redusert rente og en svakere kronekurs, men dette er ikke nok alene i kampen for å sikre og skape arbeidsplasser. KrF ønsker derfor:
· En aktiv næringspolitikk.
· Å prioritere skattelettelser til næringslivet fremfor personskattelettelser.
· Å fremme forslag om at det må lages en stortingsmelding om kunnskapsbasert industriutvikling.
For å sikre den fremtidige velferden er det helt avgjørende at det legges til rette for en varig verdiskaping for vårt næringsliv. Familie- og omsorgspartiet KrF har derfor prioritert næringslivets rammevilkår gjennom en stram finanspolitikk for å gi den medisin næringslivet selv har bedt om. Samtidig mener KrF at også en aktiv næringspolitikk er nødvendig for å gi de nødvendige stimulanser til nyskaping og innovasjon.
KrF fremmer et næringspolitisk initiativ med følgende hovedbudskap:
1. For å nå Regjeringens mål om skattelettelser gjenstår det i overkant av 10 mrd. KrF vil prioritere skattelettelser til næringslivet for å sikre arbeidsplasser i næringslivet fremfor personskattelettelser. KrF er villig til å se på både gründerfradrag, avskrivingssatser og formuebeskatningen for næringslivet.
2. KrF vil ha en aktiv næringspolitikk. Målrettede virkemidler er også nødvendig, og KrF vil styrke SNDs og SIVAs rolle som aktør i markeder med markedssvikt og som innovasjonsaktør.
3. Bondevik I-regjeringens forskningsplaner om å nå OECD-nivå må følges opp. KrF vil ha tettere samarbeid mellom forskningsmiljø og næringsliv. Entreprenørskap i skolen må styrkes blant annet gjennom flere elevbedrifter.
4. KrF vil ha en systematisk forenkling av "skjemavelde" og detaljert regelverk, spesielt for små og mellomstore bedrifter. KrF støtter NHOs forslag om at Altinn bør gjelde for alle offentlige innrapporteringsbehov.
5. KrF foreslår at det lages en stortingsmelding om kunnskapsbasert industriutvikling. Vår industri er viktig og vil være det for lang tid fremover.
