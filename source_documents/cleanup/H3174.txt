
20. mai 1999
Fra stortingsrepresentant Bror Yngve Rahm
En dårlig løsning i Øvre Otta-saken
-Arbeiderpartiet endte på et kompromiss i Øvre Otta-saken etter press fra den miljøvennlige fløyen i partiet. Det er nærliggende å tenke at "løsningen" om redusert utbygging ble drevet frem av hensyn til partifreden. Dette uttaler energipolitisk talsmann i KrF, Bror Yngve Rahm etter at Arbeiderpartiets stortingsgruppe i går kveld bestemte å gå inn for halv utbygging av Øvre Otta.
- Norge har i dag en progressiv og miljøoffensiv regjering, men dessverre en opposisjon som bremser for omstilling og nytenkning i miljøspørsmål. Jeg er likevel glad for at så mange som 11 av 23 stortingsrepresentanter fra Høyre stemte mot utbygging. Når Arbeiderpartiet har falt ned på en løsning som Opplandskraft sier nei takk til, kan vi håpe at gårsdagens vedtak faktisk betyr at Øvre Otta blir vernet. i tråd med det som fortsatt er regjeringens mål.
Bror Yngve Rahm frykter likevel at Opplandskraft tilslutt velger å bygge ut for tilsvarende 540 GWh som Arbeiderpartiet går inn for. -Dette er en løsning som verken verner vassdraget eller gir vesentlig krafttilførsel. Det er heller ikke i samsvar med behovet for nødvendig nytenkning i miljø- og energipolitikken.
