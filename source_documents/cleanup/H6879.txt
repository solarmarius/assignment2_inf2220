
14.03.03
Liv Signe Navarsete, nestleiar i Senterpartiet
Senterpartiet vil byggja landet.
- Senterpartiet skal vere eit kjempande alternativ for dei som vil byggje landet; dei som vil ha eit framtidsretta næringsliv i heile landet. For dei som vil byggje ut gode skular, helseteneser, ei god eldreomsorg, eit rikt kulturliv og livskraftige lokalsamfunn i heile landet, sa nestleiar i Senterpartiet Liv Signe Navarsete på partiets landsmøte på Røros 14. mars 2003.
- Då må me bremse forbruksveksten og setje fellesskapen framfor eigne lommebøker, då må me syte for ei rettferdig fordeling i dette rike landet vårt, sa Navarsete.
- Senterpartiet må vise fram høgre-politikken og gje folk eit val mellom tydelege alternativ. Er det sant at vi må ha høgare skattelette og dårlegare velferdstilbod for å sikre industrien i distrikta? Er det slik at løna til lærarar og sjukepleiarar har annan verknad i økonomien enn løna ti meklarar, konsulentar og pengeflyttarar? Er det slik at investeringar i skular, kyrkjer, sjukehus osv har annan veknad på økonomien enn investeringar i handelshus og bankbygg? Er det rett at å gje 10 milliardar i skattelette ikkje har verknad på økonomien, men at 2 milliardar til vegbygging slik Sp har foreslått dei to siste åra lagar økonomisk kaos, spurde Liv Signe Navarsete.
[Talen følger:]
Innlegg i generaldebatten på Senterpartiet sitt landsmøte på Røros 14. mars 2003 av Senterpartiet sin 2. nestleiar Liv Signe Navarsete
Gode landsmøte!
Senterpartiet går inn i eit valår med tydeleg fokus på tre saksområde: verdiskaping, lokale velferdstenester og EU. Det siste ikkje sjølvalt, men me tek omkampen om det er det ja-sida vil!
Vi går mot eit spanande lokalval.
Senterpartiet må vise fram høgre-politikken og gje folk eit val mellom tydelege alternativ.
Er det sant at vi må ha høgare skatte-lette og dårlegare velferdstilbod for å sikre industrien i distrikta?
Er det slik at løna til lærarar og sjukepleiarar har annan verknad i økonomien enn løna til meklarar, konsulentar og pengeflyttarar?
Er det slik at investeringar i skular, kyrkjer, sjukehus osv. har annan verknad på økonomien enn investeringar i handelshus og bankbygg?
Er det rett at å gje 19 mrd. i skattelette ikkje har verknad på økonomien, men at 2 mrd. til vegbygging slik Senterpartiet har foreslått dei to siste åra lagar økonomisk kaos?
Er ikkje dette rett og slett medvitne politiske val, og som vert framstillt som økonomiske tyngdelover?
Vi gir no gass gjennom skattelette og brems gjennom kutt i offentleg sektor. Det er tradisjonell høgre-politikk bygd på ideen om dei frie marknadskreftene slik vi kjenner den i heile den vestlege verda.
Blind tru på marknaden er eit verdival. Trua på felleskap og lokal styring er også eit verdival.
Verdiar er det som avgjer våre val. Det er ikkje det same som normer og moral, men normer og moral har fremja verdiar.
Det nye i dag er at verdiar vert framstilt som fakta.
Det vi ofte får presentert som fakta er i røynda verdival:
Er det fakta at vi ikkje har råd til å oppretthalde fødetenester og akuttberedskap ved lokalsjukehus?
Er det fakta at vi ikkje kan målrette næringspolitikken vår, og sikre arbeidsplassar mot utflagging og nedlegging?
Er det fakta at vi ikkje kan oppretthalde norsk landbruk som i dag, og med det levande bygder?
Er det fakta at det må vere slik når gamle folk frys i hel i vinterkulda pga. at straumrekninga fer til himmels, og inga hjelp er å hente på sosialen slik Steensnes tilrår. For kommunane er sjølve halvt i skifteretten takka vere ein annan statsråd, Erna Solberg.
Nei, landsmøte - det er ikkje fakta, det er verdiar. Og verdival.
Verdiar og visjonar har forandra verda. Det kan skje igjen. Men det krev at me
torer å stå opp for dei verdiane me trur på.
Skattelette eller velferd, sa statsminister Gøran Person til sitt folk før valet. Dei valde velferd.
Skatt og skole, sa Jan Pettersen, JA takk, sa det norske mette folk. Begge deler. No får dei rikaste skattelette og private skular, men det er går dårleg med den offensive satsinga i den offentlege skulen.
Senterpartiet skal vere eit synleg og tydeleg alternativ for dei som vil ha ein annan politisk kurs enn skattelette, marknadsøkonomi og privatisering.
Senterpartiet skal vere eit kjempande alternativ
for dei som vil byggje landet; dei som vil ha eit framtidsretta næringsliv i heile landet.
Dei som vil byggje ut gode skular, helsetenester, ei god eldreomsorg, eit rikt kulturliv og livskraftige lokalsamfunn i heile landet.
Då må me bremse forbruksveksten og setje fellesskapen framfor eigne lommebøker, då må me syte for ei rettferdig fordeling i dette rike landet vårt.
Landsmøte! Det finst ein veg for å snu dagens politiske kurs. Beste drahjelpa kjem me til å få hjå alle som no ser at det ber feil veg. At dei som har makt skyv frå seg ansvaret, enten det gjeld eldre og tilstanden på dei private kommersielle sjukeheimane, nedlegging av skular i nærmiljøa eller straumprisar som tek livet av folk, bokstaveleg tala. I tabloide sendingar sit alle og skuldar på alle.
Å ha makt inneber og å ha ansvar. Dagens høgre-regjering har makt, men tek ikkje ansvar for velferd, distrikt, næringsliv.
Lærdals-diktaren Kari Bakke seier det slik:
Ansvar og makt skal vere siamesiske tvillingar.
Med livet i behald skulle dei aldri kunne skiljast
Ein-egga skulle dei tenkje likt om kva makta var - og ansvaret innebar.
Då ville og alt menneskelegt kome med i det stort anlagde linene
og langtidsverknadene ville bli mindre farlege.
Sosialbudsjettet ville truleg nyte mest godt av eit ubryteleg samsvar mellom ansvar og makt.
Landsmøte.
Me har mykje lokal makt. Den skal me kjempe for å behalde.
Me skal og kjempe for å ta att vår plass i det nasjonale maktbiletet.
Eg er optimist.
Det trengs eit parti son vil bruke si makta til å ta ansvar - for felleskapen!
Og som kan gje folke attende trua på at det nyttar å engasjer seg!
