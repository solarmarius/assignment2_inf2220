
6. september
Psykisk helse:
Helsetilbudet bygges opp, fordommene må bygges ned
Regjeringen ønsker å gi mennesker med psykiske lidelser et verdig liv. Tabuer og fordommer må bygges ned. Regjeringen vil satse 10 millioner på opplysningskampanjer om psykisk helse.
Psykiske lidelser er en folkesykdom. Man regner med at 800.000 mennesker har en mildere eller mer alvorlig psykisk lidelse. I løpet av et liv vil de fleste av oss oppleve psykiske symptomer, ikke nødvendigvis så alvorlige at det kan kalles sykdom, men så plagsomme at det kjennes.
Det skal i årene fremover skje store forandringer når det gjelder det psykiske helsetilbudet. Det er stor politiske enighet om at psykiatrien har vært forsømt, og at forsømmelsene må rettes opp. Det er vedtatt en opptrappingsplan, som går over åtte år. 1999 er planens første år.
-Dette er en av de største helsesatsninger noensinne. Det psykiske helsevern vil være i endring - til det bedre, sier statsminister Kjell Magne Bondevik. I alle år har det vært liten åpenhet rundt psykiske lidelser. Det snakkes lite om psykisk helse, mann og mann imellom, og det er relativt sjelden et tema i den offentlige debatten. Psykiatrien har for eksempel ikke vært noe stort tema i valgkampen, sier han.
Møtes med skepsis
-Regjeringens ambisjon er at mennesker med psykiske lidelser skal leve et mest mulig normalt liv. Den ene siden ved dette, er å bygge opp tjenestetilbudet. Den andre delen er å bygge ned tabuer og fordommer. Økt forståelse for psykiske lidelser, er en forutsetning for integrering i nærmiljøet. En person med en psykisk lidelse, kan bli frisk, eller kan leve et tilnærmet normalt liv med sin sykdom, sier statsministeren.
-Mennesker som har, eller har hatt en psykisk lidelse, møtes med ofte med skepsis og mistro. Folk som har hatt behov for hjelp, har oftest holdt det skjult. Fortsatt er det slik det anses akseptabelt å ha en hjertesykdom, astma, reumatisme, mens aids og psykiske lidelser er blant de minst aksepterte sykdommer. Det sier seg selv at når folk møtes med slike holdninger, er det vanskelig å bygge opp selvtillit, det er vanskelig å finne arbeid, eller en plass i samfunnet overhodet.
I opptrappingsplanen er det satt av 25 millioner kroner til støtte til organisasjoner som arbeider innenfor området psykiske helse. Det er viktig at disse organisasjonene - som står nært problemene - får større slagkraft og mulighet for å nå sine mål. I tillegg skal det iverksettes informasjonstiltak, der målet er at folk skal bevisstgjøres om egen psykiske helse, og at kunnskap skal skape respekt og forståelse for psykiske lidelser.
Om informasjonsplanen
Hovedmålet er å bevisstgjøre befolkningen om egen psykisk helse. Kunnskap om psykisk helse skal skape økt respekt og forståelse for psykiske lidelser
1. Delmål - informasjon til allmennheten
· Kunnskapsformidling: om psykiske lidelser og om forebygging av psykiske lidelser
1. Delmål - brukere/pårørende
· Bedre informasjon til pasienter og pårørende.
· Helsepersonell skal kunne gi mer og bedre informasjon til brukere og pårørende om sykdommen. Det skal legges vekt på mestring, behandlingsformer, tjenestetilbud og rettigheter.
· Brukernes egne organisasjoner skal settes i stand til å gi mer informasjon og støtte til enkeltmennesker som trenger det.
· Samle, systematisere og formidle kunnskap fra pasienter, pårørende og fagpersonell.
1. Delmål - holdninger
· Påvirke holdninger til grupper som formidler informasjon og til yrkesgrupper og faggrupper som i stor grad bidrar til å farge publikums holdninger til psykisk helse.
Det er bevilget penger til bl.a. følgende informasjonstiltak i 1999 (kort utdrag):
· Verdensdagen for psykisk helse 10. oktober. Rådet for psykisk helse koordinerer arbeidet mellom flere organisasjoner. Mer enn 100 lokale arrangementer er planlagt.
· Regionale konferanser i regi av Rådet for psykisk helse.
· Stiftelsen Psykiatrisk Opplysning (Psyk-opp) tilbyr støtte til alle bokhandlere i landet, slik at de kan selge informasjonsmateriell om psykisk helse.
· Bladet Psykisk helse (som mottok fagpresseprisen i 1999) distribueres til fagrgrupper, alle landets legekontor og politi- og lensmannskontor.
· Holningsundersøkelser: Det ble i 1999 gjennomført en holdningsundersøkelse blant 15-åringer. Det skal dessuten gjennomføres en større kunnskaps- og holdningsundersøkelse i befolkningen. Ungdomskampanje: Rådet for psykisk helse planlegger en ungdomskampanje.
