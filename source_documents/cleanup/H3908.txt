
14.12.2000
Odd Roger Enoksen,
Pressemelding fra
Endring i eiendomsskatten på kraftanlegg:
LOVENDRINGEN SLÅR SVÆRT SKJEVT UT FOR KOMMUNENE
Stortingsflertallets vedtak om endring i reglene om eiendomskatt for kraftproduksjonsanlegg gir store konsekvenser for økonomien til kraftkommunene. Eksempler viser at enkelte kommuner vil få opptil 40 prosent i inntektsbortfall på grunn av lovendringen. Andre igjen vil få større inntekter enn forutsatt. Den foreslåtte fordelingen av skatteinntektene er derfor svært dramatisk for mange kommuner. Senterpartiet er uenig i forslaget og mener at ny § 8 i eiendomskatteloven primært ikke burde vært innført, subsidiært burde iverksettes først om et år.
Senterpartiet og de andre sentrumspartiene går inn for å utsette iverksettelsen til 1.1.2002, og fremmet forslag om dette. Begrunnelsen for dette er:
At kommunefordelingen vil representere betydelige avvik fra tidligere slik at enkelte kommuner kommer svært dårlig ut etter regjeringens forslag.
At det vil være behov for formell klageadgang allerede fra innføringstidspunktet for et nytt takseringsprinsipp. Derfor bør en alminnelig klagerett over fastsettelsen, både av eiendoms­skattegrunnlaget og kommunefordelingen, vedtas senest i forbindelse med iverksettelsen av eiendomsskattelovens § 8.
At eiendomsskattegrunnlaget ennå ikke er kjent og at kommunene derfor vil ha problemer med å anslå inntekten fra eiendomsskatt i forbindelse med budsjettet for kommende år.
Forslaget fikk imidlertid ikke flertall, og nye regler blir iverksatt allerede 01.01.2001.
Da denne saken var opp til behandling sist , våren 2000, ble det fra Stortinget side slått fast at samlet inntektsnivå fra kraftskatten må opprettholdes og at fordelingsvirkningene kommunen imellom må ligg innenfor et akseptabelt nivå.
Dette vedtaket er grunnlaget for at saken nå kommer opp igjen. Flertallet godtar nå inntektsbortfall for enkelte kommuner på opptil 40 prosent. Senterpartiet har prøvd å finne fram til løsninger som vil rette opp skjevhetene, for eksempel ved at det ved iverksetting av lovendringen blir satt en øvre og en nedre grense slik at endringene for den enkelte kommune blir minst mulig. Det var dessverre ikke mulig å få flertall for forslaget.
