
17. august 2001
Valgerd Svarstad Haugland
Dobling av forskerkapasiteten i marin sektor.
- KrF vil ha en opptrappingsplan for marin forskning i Norge. Målet er å doble forskerkapasiteten fram til 2005 og øke forskningsinnsatsen. Vi vil også lovfeste en ordning der bedrifter skal være garantert en finansieringsandel på 25% av kostnadene for forskningsprosjekt. Økt forskning er en forutsetning for å utnytte potensialet Norge har innen fiske og havbruk. Det sa KrFs leder, Valgerd Svarstad Haugland, under Nordland KrFs valgkampåpning i Bodø 17. august.
- Norge har særlig gode forutsetninger for fiske og havbruk. Økt forskningsinnsats er en forutsetning for å utnytte potensialet. Forskningsmeldingen fra Bondevik-regjeringen prioriterte marin forskning som ett av fire områder Norge bør spesielt satse på, sa KrFs partileder.
KrF foreslår en opptrappingsplan for marin forskning i Norge:
Vi vil:
-doble forskerkapasiteten innen marin forskning fram til 2005. Forskerutdanningen må målrettes mot marin forsking.
-øke forskningsinnsatsen med 120 mill hvert år. Det må settes inn mye midler på nye arter slik at de raskt kommer i kommersiell produksjon.
-sette forskningen inn i en regional og nasjonal næringsutvikling. Oppruste og satse spesielt på forskning i Tromsø og Bergen
- Den norske fiskerinæringen er dominert av små og mellomstore foretak. Disse har i liten grad mulighet til å foreta vesentlige investeringer i forskning og utvikling (FoU). Derfor er det nødvendig å stimulere næringslivet til å øke sin forskningsinnsats. KrF vil lovfeste en ordning der bedrifter skal være garantert en finansieringsandel på 25% av kostnadene for nærmere definerte FoU-prosjekter innenfor en ramme 4 mill. kroner pr. år. For samarbeidsprosjekt mellom næringslivet og universiteter, høgskoler og godkjente forskningsinstitutter foreslås rammen satt til 8 mill. kroner. Ordningen bør utformes som en fradragsordning i betalbar skatt, sa Valgerd Svarstad Haugland.
