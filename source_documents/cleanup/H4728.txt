
11. februar 2000
Landsstyret
Oljen og gassen vår felles eiendom
Dette vedtaket fra landsstyret 11. februar 2000 handler om endring av oljepolitikken og forvaltningen av statens ressurser. Her åpner Arbeiderpartiet for at private kan komme inn som medeier i et nytt selskap basert på Statoil og deler av SDØE.
Olje- og gassforekomstene er vår felles eiendom og må forvaltes slik at de kommer hele folket til gode. Det statlige eierskapet har i tillegg til skattesystemet vært avgjørende for å sikre fellesskapet inntekter fra petroleumsvirksomheten. Dette har gjort det mulig å trygge sysselsettingen og bygge ut velferden. Statlig eierskap har også vært viktig for utviklingen av oljeselskaper med eiermessig forankring i Norge.
Samtidig har deltagelsen av utenlandske og private selskaper bidratt med kompetanse og teknologi som har vært avgjørende for verdiskapningen og dermed også fellesskapets inntekter for petroleumsvirksomheten.
På denne måten har et fruktbart samspill mellom norsk og utenlandsk, statlig og privat eierskap, vært et kjennetegn ved utviklingen av vår petroleumsvirksomhet fra begynnelsen og fram til i dag.
Vilkårene for petroleumsvirksomheten på norsk sokkel er under endring. EØS-avtalen innebærer likebehandling av alle selskaper og gjør at Statoil ikke kan gis særfordeler ved for eksempel tildeling av konsesjoner.
Produksjonen av petroleum og investeringene på norsk sokkel vil falle. Funnene er færre og mindre lønnsomme. Det betyr blant annet at Statoil og Hydro må satse stadig mer utenfor Norge for ikke å falle i takt med nedtrappingen av aktiviteten på norsk sokkel. Modningen av norsk petroleumsvirksomhet innebærer også at det mer krevende å utvikle nye prosjekter og at kravene til stadig å finne nye teknologiske løsninger vil øke. Den internasjonale oljeindustrien preges av skjerpet konkurranse, omfattende fusjoner og store kostnadsreduksjoner. Det vokser fram et åpent europeisk gassmarked der vi må være forberedt på at dagens organisering av gassvirksomheten på norsk sokkel ikke kan videreføres. Det kan bli nødvendig med en mer aktiv forvaltning av norske gassressurser for å sikre verdiskapning og inntekter til fellesskapet
Samlet er dette faktorer som gjør det riktig med en bedre forvaltning av det statlige eierskapet i petroleumsvirksomheten. En slik omlegging bør bygge på følgende retningslinjer:
1. Økte inntekter til fellesskapet
Petroleumsforekomstene er vår felles eiendom. Staten må derfor fortsatt være grunneier til alle ressursene og de må forvaltes slik at de kommer hele folket til gode. Det innebærer blant annet at skattesystemet og den statlige deltakelsen i petroleumsvirksomheten utformes slik at inntektene til fellesskapet sikres. Endringer i statens deltakelse kan bare aksepteres dersom dette gir økt verdiskapning til fellesskapet.
2. Bedre forvaltning og økt verdiskapning
En bedre organisert og mer aktiv forvaltning av statens direkte økonomiske engasjement (SDØE) kan gi økt verdier og bidra til utviklingen av norsk olje- og gassindustri. Derfor vil Arbeiderpartiet gå inn for å overføre SDØE- andeler til Statoil enten gjennom salg eller ved økte egenkapital. Dette kan bidra til et sterkt og konkurransedyktig Statoil. Også Hydro bør tilføres SDØE-andeler.
3. Et sterkere Statoil
Statoil må få mulighet til å utvikle seg som et konkurransedyktig internasjonalt energiselskap, og spesielt er det avgjørende at selskapet kan bli en viktig deltaker i det europeiske gassmarkedet. Gjennom allianser med andre selskaper kan Statoil få kompetanse, markedsadgang, deling av risiko og andre ressurser som kan styrke selskapets muligheter til å lykkes internasjonalt. I en slik sammenheng vil Arbeiderpartiet være åpen for å vurdere at andre får et medeierskap til Statoil. Forutsetningen må være at selskapet fortsatt er statskontrollert med minst to tredjedeler norsk statlig eierskap.
