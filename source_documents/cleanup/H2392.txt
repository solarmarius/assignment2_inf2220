
Fredag 4. mars 1994
Stortingsrepresentant Valgerd Svarstad Haugland (KrF):
NY DIMENSJON I 8. MARS-ARBEIDET
-Ved at Kampen Husmorlag i Stavanger har fått flertall for at det skal være med en parole i årets 8. mars-demonstrasjon i Stavanger der man krever at det blir innført en kontantstøtteordning, er det blitt lagt en ny dimensjon til 8. mars-historien. Jeg kan derfor tenke meg å si et "hurra" for Kampen Husmorlag! Det sier Kristelig Folkepartis nestleder, stortingsrepresentant Valgerd Svarstad Haugland.
-Jeg tror de som ser på parolen som Kampen Husmorlag som et "tilbake-til-kjøkken-benken"-utspill, bommer på noe vesentlig. Det er dypt urettferdig dersom noen vil antyde at Stavanger-husmødrene ikke er opptatt av likestilling og yrkesliv, men de velger altså å dele livet inn i faser, og kjempe for retten til å prioritere egne barn for noen år, sier Valgerd Svarstad Haugland.
Hun sier hun synes det er perpektivløst dersom noen av de tradisjonelle 8. mars-deltakerne truer med å trekke seg fra kvinnedagsdemonstrasjonen med en parole om kontantstøtte i toget.
-Mange kvinner har i årevis gått i tog med paroler de ikke var enige i, men i solidaritet med sine medsøstre gikk de likevel. Jeg ser på dette som en test på kvinnesolidaritet, og på evnen til å tolerere andres prioriteringer, sier Valgerd Svarstad Haugland.
