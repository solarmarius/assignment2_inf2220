
Stortinget, 22. mars 2000
FREMSKRITTSPARTIETS
STORTINGSGRUPPE
fra stortingsrepresentant Per Sandberg, FrPs administrasjonspolitiske talsmann.
- Statsminister Jens Stoltenberg kom med mange gode tanker når det gjelder modernisering av offentlig sektor i sin tiltredelseserklæring i dag, uttaler Per Sandberg.
- Statsminister Stoltenberg vil få støtte av Fremskrittspartiet, som er Stortingets største opposisjonsparti, dersom han igangsetter en fornyelse og rasjonalisering av offentlig sektor. Fremskrittspartiet har pekt på nødvendigheten av dette i mange år og vi er meget glade for at vi nå har Stoltenberg med på laget. Sammen har Fremskrittspartiet og Arbeiderpartiet flertall i Stortinget, så muligheten til å få til en forenkling og rasjonalisering bør være stor, sier Per Sandberg, som er spent på hvilke forslag Regjeringen vil komme tilbake til Stortinget med når det gjelder dette temaet.
- Jeg synes det var meget positivt at Statsministeren konstaterte at det norske folk vil ha større valgfrihet og at offentlige og private tjenester er nødvendige supplementer til hverandre, sier Per Sandberg, som også syntes at Statsministerens tanker om mindre detaljstyring i offentlig sektor var interessante. - At Statsministeren konstaterer at det i dag er overlappende ansvarsforhold mellom forvaltningsorganene ser jeg også som positivt, sier Per Sandberg, som mener at det på dette området er betydelige gevinster å innhente.
