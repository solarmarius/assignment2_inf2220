
Dato:4. oktober 2000
FREMSKRITTSPARTIETS
STORTINGSGRUPPE
Fra stortingsrepresentant Øyvind Korsberg (FrP)
Regjeringen kutter på kalking til vassdrag!
Fremskrittspartiets miljøpolitiske talsmann, Øyvind Korsberg, er svært skuffet over regjeringens fremlegg til statsbudsjett for neste år, og spesielt når det gjelder den manglende satsning på kalking av vassdrag.
- Det er svært skuffende at regjeringen ved neste års statsbudsjett foreslår en samlet reduksjon på ca. 4 millioner kroner til dette formålet i forhold til budsjett for inneværende år, sier Korsberg.
- Dette bare beviser at regjeringens miljøprofil på dette området er svært dårlig, man kunne jo i det minste forvente at man la opp aktiviteten på samme nivå som i fjor, forsetter Korsberg.
Fremskrittspartiet vil foreslå å øke bevilgningene til kalking av vassdrag med 19 millioner kroner i forhold til regjeringens opplegg. Dette vil utgjøre en samlet bevilgning på ca. 125 millioner kroner.
- Det vil nå være svært viktig at de prosjekter som er igangsatt, samt er planlagt å igangsettes, kan fullføres, derfor vil det være helt avgjørende med økte bevilgninger til dette formål, avslutter Øyvind Korsberg.
