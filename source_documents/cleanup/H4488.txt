
fredag 11. mai 2001 13:26:47
Odd Einar Dørum,Venstre:
- Venstre prioriterer forskning og utdanning
- Et kvalitetsløft for forsking og høyere utdanning vil være Venstres viktigste prioritering i Stortingets behandling av RNB. Ap har i RNB valgt å gå baklengs inn i framtida. Det sier Venstres utdanningspolitiske talsmann Odd Einar Dørum.
- Aps såkalte "forskningssatsing", består etter min mening ikke av annet enn drøvtygging av tidligere løfter, og halvhjertet oppfølging av Stortingets pålegg om forskningsopptrapping. Dette er for dårlig for Venstre, sier Dørum. Venstre vil foreslå betydelige midler allerede nå for å bedre rekrutteringen til forskningen, og til innkjøp av nødvendig forskningsutstyr. Venstre reagerer også sterkt på at Regjeringen ikke følger opp Stortingets pålegg om å få på plass en ordning med skattestimulering av næringslivets forskningsinvesteringer.
Dørum varsler at Venstre også vil komme med forslag om strakstiltak for å intensivere kampen mot narkotika, både ved å hjelpe ofrene og bekjempe bakmennene ved styrket innsats mot organisert kriminalitet.
- Jeg merker meg også at Regjeringen ikke gjør noe som helst for å få opp kollektivbruken i storbyene. Dette er et område hvor det haster å få gjort noe, særlig for å gi ungdom og studenter billigere og bedre kollektivtilbud, sier Venstres Odd Einar Dørum.
