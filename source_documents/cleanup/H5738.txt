
13/4-02
Vedtatt uttalelse fra Venstres landsmøte:
Israel må trekke seg tilbake fra reokkuperte områder!
Venstres landsmøte er svært bekymret over den siste omdreining i voldsspiralen i Midtøsten, og særlig den humanitære situasjonen for den palestinske befolkningen på Vestbredden.
Landsmøtet krever at den israelske regjering etterlever Sikkerhetsrådets resolusjoner 1402 og 1403 om umiddelbar tilbaketrekning fra de reokkuperte byene på Vestbredden. Landsmøtet ber begge parter respektere resolusjon 1402 om umiddelbart å godta en våpenhvile, israelsk tilbaketrekning fra palestinske byer, implementering av Tenet og Mitchell-planene, samt å gjenoppta forhandlinger om en politisk løsning på konflikten. Landsmøtet kritiserer også angrepet på den valgte palestinske presidenten, Yassir Arafats hovedkontor, og krever at han snarest slippes løs fra husarrest.
Israels sikkerhet kan ikke skapes gjennom undertrykkelse og drap på palestinske sivile. Den israelske hærens systematiske ødeleggelse av sivil infrastruktur, bygninger, vannledninger, havner og flyplasser, er en provokasjon mot verdenssamfunnets ønske om en trygg framtid for det palestinske folk. Det bør vurderes å stille krav om krigsskadeerstatning fra Israel for ødeleggelsene i de palestinske områdene under re-okkupasjonen.
Landsmøtet tar på det sterkeste avstand fra den ydmykende behandling som personell fra Røde Halvmåne og Røde Kors har blitt utsatt for, og som er i strid med Geneve-konvensjonen. Angrepne på og ødeleggelsen av religiøse hellige steder og felles kulturminner er uakseptable og må ta slutt.
Landsmøtet tar også på det sterkeste avstand fra alle palestinske organisasjoner og individer som står bak terrorhandlinger, og krever at de palestinske selvstyremyndighetene gjør sitt ytterste for å bekjempe slik terror. Arafat kan ikke fraskrive seg ansvaret for terrorisme, særlig ikke handlinger begått av grupper tilknyttet hans egen Fatah-organisasjon.
Landsmøtet støtter fullt ut Sikkerhetsrådets resolusjon 1397 om en visjon om en "region hvor to stater, Israel og Palestina, lever side om side innen sikre og anerkjente grenser", og gjentar sin støtte til opprettelsen av en palestinsk stat innenfor grensene fra 1967 med hovedstad i Øst-Jerusalem. Dette innebærer bl.a. at det må finnes en rettferdig ordning på det palestinske flyktningeproblemet, og at de ulovlige israelsk bosetningene på Vestbredden og Gaza må tilbakeføres til palestinsk kontroll. Det må finnes en løsning på Jerusalem-problemet som sikrer både jøder, muslimer og kristne fri tilgang til de hellige steder. Landsmøtet understreker at det er Israels fortsatte okkupasjon av Vestbredden, inklusive Øst-Jerusalem, og Gaza i strid med Sikkerhetsrådet resolusjon 242 fra 1967, som er den viktigste underliggende årsak til dagens konflikt.
