
Oslo, 31. mai 2002
Børge Brende
Næringslivet gis økt ansvar for avfallshåndtering
Næringslivet får større ansvar for å ta hånd om eget avfall. Det går frem av lovforslaget som miljøvernminister Børge Brende legger frem for Stortinget i dag.
- Lovendringen vil bidra til at kildesortering og gjenvinning av avfall øker, sier Børge Brende.
Lovforslaget innebærer en endring av forurensningslovens avfallsdefinisjoner. Begrepene forbruks-og produksjonsavfall endres til nærings-og husholdningsavfall. Det medfører at kommunenes plikter til å ta hånd om avfallet fra næringslivet, blir redusert. Næringslivet får ansvar for å ta hånd om eget avfall og blir stilt fritt til å velge om de vil bruke offentlige eller private renovatører. Samtidig gis kommunene full anledning til å konkurrere med de private om innsamling og håndtering av næringsavfall.
- Gjennom denne lovendringen åpner vi for større konkurranse i markedet for avfallshåndteringen. Det vil igjen gi en riktigere prising og dermed stimulere til avfallsreduksjon og økt gjenvinning. De bedrifter som leverer usortert avfall, vil måtte regne med å betale mer enn de som kildesorterer avfallet, sier Børge Brende.
Det foreslås at lovendringen trer i kraft fra 1.juli 2004. Kommunene får delegert myndighet til å føre kontroll med håndteringen av næringsavfall.
