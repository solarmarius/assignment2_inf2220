
27. juni 2001
Erna Solberg
Arbeiderpartiets resept duger ikke!
VG presenterte i dag tall  som viser at Norge ligger på verdenstoppen i andel av arbeidsstokken som er ansatt i offentlig sektor. For mange ansatte i offentlig sektor kveler privat sektor og truer velferden og sysselsettingen på sikt. Det er begrenset hvor stor offentlig sektor næringslivet klarer å bære. Det er derfor nødvendig å effektivisere offentlig sektor samtidig som velferdsnivået holdes på et høyt nivå.
Til tross for at Arbeiderpartiet har snakket mye om fornying av offentlig sektor, er den høye andelen ansatt i offentlig sektor beviset på at Arbeiderpartiets moderniseringsprogram ikke holder mål. Utredningen om konkurranse for å effektivisere offentlig sektor er lagt i en skuff på grunn av motstand fra LO. Den manglende momsrefusjonsordningen på de fleste varer og tjenester gjør det ulønnsomt for kommunene å legge ut tjenester på anbud. Momsreformen vil gjøre dette enda verre. I dag kan offentlig tjenesteyting være 20 prosent mindre effektiv enn private løsninger. Likevel lønner det seg for kommunene å fortsette med offentlig drift. Høyre har derfor foreslått en generell momsrefusjonsordning for kommunene, slik at momsforskjellen ikke gjør det lønnsomt å velge en mindre effektiv løsning. Dessverre har stortingsflertallet sagt nei til en slik nødvendig omlegging, sier Erna Solberg.
