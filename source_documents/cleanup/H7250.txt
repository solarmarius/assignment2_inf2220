
Vedtatt på Akershus Kristelig Folkepartis fylkesårsmøte 8.mars 2003
KrF
HANDLINGSPROGRAM FOR FYLKESTINGSPERIODEN 2003 - 2007
1. Bli kjent med KrF og vår politiske forankring
Akershus Kristelig Folkeparti (KrF) presenterer her handlingsprogrammet for det politiske arbeidet i Akershus fylkesting for perioden 2003 -2007.
Politikk er å forsøke å forme et samfunn som det er godt å leve i. KrF ønsker å være med i denne samfunnsutformingen. KrF sitt engasjement bygger på en verdiorientert ideologi hvor retten til liv er menneskets mest grunnleggende rettighet. Dette gir oss en visjon om et samfunn bygget på det kristne menneskesynet, forvalteransvaret og nestekjærlighetsbudet, slik det kommer til uttrykk i Bibelen. Vi vil i alt vårt politiske arbeid ha det kristne menneskesynet som fundament. Dette innebærer at alle mennesker har samme ukrenkelige verdi fra unnfangelsen til en naturlig død. Menneskets verdi er uavhengig av hudfarge, religion, kjønn, alder, funksjonsnivå, prestasjoner og levekår. I politikken vil vi bidra til større bevissthet om disse verdiene og til samarbeid om verdivalg.
Mennesket er en del av skaperverket. Vi har et ansvar for å forvalte dette. Jorda er vårt eksistensgrunnlag. Vi kan ikke sette oss ut over de grensene naturen setter. Vi må ha en grunnleggende respekt for medmennesker, og gjennom vårt politiske engasjement skal vi angi normer for hvordan vi bør organisere forholdet mellom mennesker. Budet om nestekjærlighet forteller oss hvordan vi skal møte våre medmennesker. Vi ønsker at rettferdighet og nestekjærlighet skal utgjøre det grunnleggende etiske fundamentet for samfunnet vårt.
Stadig raskere endringer i samfunnet setter store krav til nye veivalg. De politiske virkemidlene må fornyes i takt med utfordringene. KrF sin politikk tar utgangspunkt i kristne grunnverdier. Vi mener at disse verdiene er avgjørende både for individet og for fellesskapet inn i en ny tid. KrF ønsker å organisere samfunnet slik at det inviterer til aktiv deltakelse til beste for enkeltmennesker i solidaritet med hverandre. I vårt politiske engasjement vil vi spesielt ta ansvar for mennesker som har det vanskelig. Vi vil være med å skape et trygt samfunn. Vi vil være med å ta ansvaret for fremtiden. KrF mener at en kristen verdiforankring er en garanti for et godt samfunn, og vi ønsker at enkeltmenneskets bidrag til fellesskapet og samfunnet skal preges av dette verdifundamentet.
Kristelig Folkeparti sin ideologiske forankring innebærer samarbeid. Vårt ideologiske utgangspunkt gjør oss i stand til å arbeide på tvers av sosiale og politiske skillelinjer. Betegnelsen "folkeparti" markerer at partiet ikke skal være et interesseparti for en spesiell gruppe. Partiet er et sentrumsparti i norsk politikk, og vil kunne samarbeide både til høyre og venstre.
2. Nye oppgaver for fylkestinget, KrF tar ansvar
2.1 Endringer i fylkeskommunenes rolle
Fylkeskommunens rolle og arbeidsoppgaver er i endring. En rekke oppgaver, bl.a. innen helse- og sosialsektoren, landbruk og miljø, er overført til staten. Fylkekommunen har fått en sterkere rolle som et samordningsorgan, på tvers av både kommune- og fylkesgrenser. Fylkeskommunen vil få et nytt fokus og oppgavene blir forandret. Utdanning, kultur, samferdsel og regionplanlegging vil stå sentralt. Særlig er det grunn til å merke seg at fylkeskommunen nå vil ha økt myndighet i forvaltningen av distrikts- og regionalpolitiske virkemidler og en sterkere rolle som regional utviklingsaktør.
En overføring av myndighet fra fylkeskommunen til staten vil kunne føre til mindre lokal påvirkning. Nå er det for eksempel de statlige foretakene som avgjør driftsbetingelsene for sykehusene som Akershus fylkeskommune tidligere hadde ansvaret for. Nå er det staten som avgjør om Follo-sykehuset skal bygges og hvilken utbygging vi får på Akershus Universitetssykehus. Når staten har overtatt dette ansvaret, trenger vi noen som står fram og taler Akershusbefolkningen sine interesser. KrF vil være der. Vi vil nøye se til at staten forvalter oppgavene innen helse- og sosialsektoren til beste for befolkningen i Akershus.
KrF vil i kommende fylkestingsperiode bl.a. være opptatt av at sykehusene og andre statlige helse- og sosialforetak i Akershus får gode driftsvilkår. Vi vil se til at drift og utbygging skjer i samsvar med de behovene befolkningen i vårt område har. KrF vil i denne prosessen både være en pådriver for at fylkestinget er bevisst disse forholdene, og arbeide aktivt for at drifts- og utbyggingsoppgaver i Akershus blir ivaretatt av staten.
Akershus Kristelig Folkeparti går inn for:
- at nye Akershus universitetssykehus (A-hus) står ferdig som avtalt i 2009 med et
medisinsk tilbud tilpasset behovet for innbyggerne i Akershus fylke.
- at Follo-sykehuset blir bygd i samsvar med tidligere vedtatte planer.
- at det opprettholdes et sykehustilbud på Stensby.
- at den gode andrelinjetjenesten innen barnevernet utvikles videre.
- at familievernet fortsatt skal gis prioritet.
- at det legges til rette for restriktive og forebyggende tiltak for å redusere alt rusmisbruk.
- at det opprettes gode behandlingstilbud for blandingsmisbrukere.
- at tilbudene til psykiatriske pasienter bygges ut.
- at det settes inn tiltak for å bevare miljøet.
- at grønne lunger i tettbygde strøk ikke blir tatt i bruk til andre formål.
- at landbruket fortsatt får gode arbeidsvilkår tilpasset driftsforholdene i fylket.
Det er viktig at vi også på andre områder retter blikket mot de som nå skal ta avgjørelser som har stor betydning for befolkningen i Akershus. Det er også viktig for Akershus sin befolkning hva som skjer med kollektivtrafikken i Oslo eller i aksene videre ut fra hovedstadsområdet. KrF ønsker derfor at fylkestinget skal være en pådriver for gode regionale løsninger. KrF vil arbeide for en samordning av kollektivtilbudet inn til Oslo og i Oslo som ivaretar Akershusbefolkningens behov.
KrF vil være aktiv for at det blir satt fokus på befolkningen i Akershus sine behov når andre har ansvaret for oppgaver som berører oss.
3. Utdanning
3.1 Videregående opplæring
Den videregående skolen skal gjøre ungdommen i stand til å møte oppgaver og utfordringer i familien, arbeidslivet og samfunnet for øvrig. Samarbeidet mellom skole og næringsliv, bl.a. gjennom partnerskapsavtaler, må fortsatt utvikles slik at opplæringen møter de krav dagens samfunn stiller.
Lærlingeordningen må bygges ut og utvikles videre. Arbeidet med verdiformidlingen må styrkes innen alle studieretninger i den videregående skolen. Også voksne uten videregående utdanning, har nå rett til slik opplæring.
For å nå målene i læreplanen, er det nødvendig fortsatt å satse på etter- og videreutdanning av ledere, pedagogisk personale og veiledere. De videregående skolene må utvikles til å bli lokale kompetansesentra. Skolene må videreutvikle kompetanse på voksenundervisning.
Vår framtid er avhengig av at vi har et høyt kompetansenivå. Derfor må Akershus fylkeskommune aktivt legge forholdene til rette for etablering og utvikling av forsknings- og høyere utdanningsinstitusjoner i fylket. Det er viktig å fremme samarbeid mellom disse miljøene, næringslivet og fylkekommunen.
KrF ser at det kan være nyttig med kommunale prøveordninger med drift av videregående skoler. KrF vil nøye følge opp dette for å sikre at slike ordninger ikke svekker det totale tilbudet i fylket.
Akershus Kristelig Folkeparti går inn for:
- at skoler og lærlingbedrifter skal stimulere elevens behov for mestring.
- at skoler og lærlingbedrifter skal stimulere elevenes ansvar for og rett til å delta i
prosesser knyttet til egen læring.
- å få et godt og likeverdig utdanningstilbud i alle deler av fylket.
- at skolen skal forberede elevene på de oppgavene et familie- og arbeidsliv medfører.
- at næringslivets behov for kompetanse må vektlegges, også ved å opprettholde et visst
minimum av kurstilbud innenfor konjunkturutsatte studieretninger.
- å styrke arbeidet med etiske spørsmål og verdiformidling. Verdiforankringen må ta
utgangspunkt i en etikk som springer ut fra vår kristne og humanistiske tradisjon.
- at arbeidet med å øke rekrutteringen til yrkesfaglige studieplasser fortsetter for å møte
behovene i samfunnet.
- at antallet lærlingeplasser til enhver tid er tilpasset behovet.
- at lærlingeplasser tilrettelegges for personer med spesielle behov.
- at rådgivingstjenesten og oppfølgingstjenesten har nødvendig kompetanse og bemanning,
både når det gjelder elevenes behov for rådgiving og hjelp med sosiale problemer.
- at fylkeskommunen arbeider mot vertskommunene slik at de følger opp sin forpliktelse til å gi elevene i de videregående skolene et helsetilbud i tråd med Stortingets vedtak.
- å sikre gode bibliotektjenester på de videregående skolene.
- at Akershus fylkeskommune samarbeider med nabofylker om utbygging av
opplæringstilbudet.
- at det i Akershus fylke fortsatt skal være linjer for elever fra hele landet på
spesialområder (for eksempel flyfag) og i fag med behov for få plasser.
- at fylkeskommunen bruker regelverkets adgang til moderat kjønnskvotering ved inntak til
utdanningstilbud som er sterkt dominert av ett kjønn.
- at et kvalitativt godt utdanningstilbud tilpasset voksne videreutvikles.
- å opprettholde etterutdanning for skoleledere og pedagogisk personale.
- et forsvarlig vedlikehold av fylkets skoler i tråd med HMS-forskriftene.
- å øke skolenes kompetanse når det gjelder tilpasset undervisning.
- at IKT integreres i undervisningen i alle fag i tråd med læreplanene.
- at det opprettes nye skoleplasser slik at behovet for elevplasser ivaretas.
- å stimulere til etablering av elevbedrifter.
- å stimulere til inngåelse av partnerskapsavtaler mellom skoler og næringsliv.
- at spørsmålet om "fritt skolevalg" blir tatt opp på nytt, etter at nåværende forsøkordning er
evaluert.
- at arbeidet med å forebygge vold og rus intensiveres.
- at skoletilbudet tilrettelegges slik at elever i størst mulig grad kan fullføre på én skole.
3.2 Folkehøyskolene
Akershus eier og driver Romerike og Follo folkehøyskoler. I tillegg ligger det to private folkehøyskoler i fylket (Hurdal og Holtekilen). Folkehøyskolene representerer et verdifullt mangfold i det totale skoletilbudet i Akershus. KrF ønsker at disse folkehøyskolene skal være et aktivt alternativ til annen utdanning i en overgangsfase mellom ungdomtid og voksen alder.
Akershus Kristelig Folkeparti går inn for:
- at folkehøyskolene sikres drifts- og utviklingsmuligheter som ivaretar skolenes egenart.
- at Romerike og Follo folkehøyskoler forblir fylkeskommunale.
4. Kultur
4.1 Kultur - viktig for trivsel, tilhørighet og livskvalitet
Moderne teknologi, internasjonal påvirkning og økt kommersialisering gjør at bevisstgjøring og utvikling av egen kultur blir stadig viktigere. Frivillig engasjement må stimuleres ved god balanse mellom egenansvar og offentlig ansvar. Det er viktig å skape bevissthet om at kultur har en egenverdi og er et godt utgangspunkt for personlig engasjement, opplevelse og kompetanse. Kultur er basis for identitetsutvikling og forankring. Idrett er en viktig del av vår kultur, og den gir god livskvalitet, både fysisk, sosialt og mentalt.
4.2 Kulturlandskapet i Akershus
Det kulturelle landskapet i Akershus fylkeskommune er mer sammensatt enn det vi finner de fleste andre steder i Norge. Med stor tilflytning bringer befolkningen med seg tradisjoner og levesett fra andre deler av landet og verden for øvrig. Dette vil utfordre vår toleranse og evne til å utvikle samhandlingsformer mellom et mangfold av væremåter og kulturuttrykk. Kultur er også en viktig brobygger mellom grupper, samfunnslag og generasjoner. Riktig utformet, legger kulturtilbudene til rette for kontakt på tvers av sosiale skillelinjer, aldersforskjeller og etnisitet.
Akershus Kristelig Folkeparti går inn for:
- å støtte tiltak som styrker formidlingen av den kristne kulturarven.
- å støtte tiltak som gir minoritetsgrupper anledning til å utfolde sin kultur.
- at kulturpolitikken skal stimulere til et "fargerikt fellesskap" og motvirke rasistiske
tendenser.
- at det legges vekt på hensynet til kulturminner ved utarbeidelsen av arealplaner.
- at ungdom, foreldre, lærere og ledere bevisstgjøres med hensyn til bruk av video og andre
bildemedier.
- at samarbeidet mellom de videregående skolene og Henie-Onstad kunstsenter
videreutvikles.
- å videreutvikle og styrke det regionale samarbeidet knyttet til etablering og drift av ulike idrettsanlegg, kulturhus m.m., med vekt på en god geografisk fordeling, tilpasset anleggstyper med god tilgjengelighet.
- å videreutvikle og styrke det regionale samarbeid knyttet til kulturformidling og
kulturproduksjon.
- å styrke den regionale informasjons- og kompetanseformidlingen knyttet til kulturarenaer.
- at det nye rikspolitiske senteret på Eidsvoll utvikles.
- å videreutvikle kulturmiljøet langs Andelva, Rikspolitisk senter.
- å etablere et Ekelandgalleri i Magobygningen i Eidsvoll.
- å synliggjøre kystens kultur og landskap ved å etablere et båtmuseum med basis i
trebåtsamlingen "60 øst-norske trebåter".
- å etablere et profesjonelt prosjekt basert på et teater i Akershus.
- å utvide skolekonsertordningen til å omfatte alle kommuner i Akershus.
- å videreutvikle fylkesbiblioteket.
- at bokbusstilbudet opprettholdes.
- å arbeide videre med å gi Akershusmuseene en struktur i tråd med museumsmeldingen
(ABM-meldingen).
- å sluttføre prosjektet med å etablere et museum/dokumentasjonssenter for Ullensakerkulturen og Gardermohistorien (militær- og flyplasshistorie).
- at idretts- og golfarenaer utvikles videre innenfor gjeldende planer.
- at tippemidler fordeles slik at de sikrer gode anlegg i alle regioner til beste både for
toppidretten og for breddeidretten.
5. Helse
5.1 KrF, talsmann for helse- og omsorg
KrF ønsker å være den enkelte innbyggers talsmann og ombud for et godt offentlig helsevesen og en god sosialomsorg i Akershus. Vi ser det som viktig at velferdsoppgaver som er rettet mot den enkelte innbygger, også er omfattet av lokalpolitisk skjønn for å få til en god oppgaveløsning. Styringen av oppgaver som er rettet mot den enkelte innbygger, bør som regel legges til et offentlig organ med folkevalgt representasjon (for eksempel folkevalgt representasjon i helseforetakene). Sentralt for avveiningen mellom nærhet og effektivitet, står de offentlige organers økonomiske og faglige forutsetninger til å løse oppgavene. Det er viktig for KrF å sikre lokal forankring i de regionale helseforetagendene. Lokalkunnskap og erfaring skal sikre den enkelte innbygger det helsevesenet og det behov for sosiale tjenester som de etter loven har krav på.
KrF er opptatt av forebyggende tiltak innen helsesektoren. Tiltakene må samordnes i regionene, slik at de får størst mulig effekt. Folkehelseaspektet og miljørettet helsevern må få en stadig større plass i den totale innsatsen innen helsesektoren.
5.2 Somatiske helsetjenester og omsorg for alle i nærmiljøet
Staten har nå overtatt ansvaret for sykehusene. Akershus KrF er opptatt av at regionen skal ha somatiske helsetjenester tilpasset behovet. En konsekvens av dette er at sykehusene blir bygget ut (se kapitel 2.1)
5.3 Tannhelse
Fylkeskommunen har ansvaret for "Den offentlige tannhelsetjenesten". Fylkeskommunen har et spesielt ansvar for at barn og ungdom i alderen 0 - 18 år, psykisk utviklingshemmede, eldre og langtidssyke i institusjon og i den hjemmebaserte omsorg, samt ungdom i alderen 19 - 20 år, får et tannhelsetilbud.
KrF mener at det må legges stor vekt på forebyggende tannhelsearbeid. Dette er bedre for pasienten og rimeligere for samfunnet. Det er også nødvendig at det settes av nok tid og ressurser til tannhelsearbeid for eldre.
Akershus Kristelig Folkeparti går inn for:
- at det skal lages en plan for forebyggende tannhelsetiltak for barn og ungdom i alderen 0-
18 år. Denne planen skal settes i verk i løpet av perioden.
- at alle psykisk utviklingshemmede skal få et fritt tannhelsetilbud innen Den offentlige
tannhelsetjenesten.
- at eldre og langtidssyke i institusjoner og i hjemmebasert omsorg får et regelmessig
tannhelsetilbud.
- at uføretrygdede og minstepensjonister på sikt skal få dekket utgifter til nødvendig
tannbehandling.
5.4 Barnevern
Barnevernet blir nå en statlig oppgave. KrF ønsker at samarbeidet mellom regionale barnevernstjenester og barnevernet i de enkelte kommunene skal utvikles videre. KrF vil være en pådriver for at den gode barnevernstjenesten som er bygget opp i fylkeskommunen, videreutvikles i statlig regi, eventuelt i kommunal regi ved kommunal forankret prøvedrift. KrF vil at den samlede barnevernstjenesten må ha til oppgave å finne gode plasseringer for barn og ungdom. Vi må sikre driften av barneverninstitusjoner, rekruttere og formidle fosterhjem og sørge for at fosterhjemmene får nødvendig opplæring og generell veiledning. KrF ønsker at barnevernet skal gi den enkelte klient oppfølging til klienten fyller 23 år. KrF vil spesielt følge opp den kommunalt forankrede prøvedriften av barnevernsoppgaver. Det er viktig at slike forsøk ikke går ut over det totale tilbudet i fylket.
5.5 Familievern
Også familievernet vil bli en statlig oppgave. KrF ser det ikke som naturlig at det gis anledning til kommunalt forankret prøvedrift av denne tjenesten. Familievernkontorene er viktige verdibærere i vårt totale helse- og sosialtjenestetilbud. Samfunnet stiller økende krav til unge, og familienettverket rundt den enkelte finnes ofte ikke i lokalmiljøet. KrF ser på familien som grunnstammen i samfunnet. Vi ser på forebyggende arbeid og rådgivningstjeneste som viktige redskap for familier som i perioder strever med problemer av ulik art. KrF vil følge nøye med, slik at bevilgningene til familievernkontorene styrkes. Vi vil være en pådriver for et godt utbygd familieverntilbud.
5.6 Rusomsorg
Rusmisbruk er et stort og økende problem. KrF ser det som nødvendig at det legges til rette for både restriktive og forebyggende tiltak som kan redusere rusmisbruket, uavhengig av hvilken forankring denne tjenesten får i fremtiden. Det er også behov for flere behandlingstilbud og ettervernstiltak. KrF vil aktivt støtte alle tiltak som kan bidra til å redusere alkoholforbruket.
Antall narkomane øker. Behandlingstilbudene er få og svært ressurskrevende. Målet er at det etableres poliklinikker, observasjonsenheter, treningsenheter og støtteboliger for rusmiddelmisbrukere henholdsvis på Øvre Romerike, Nedre Romerike, i Follo og Asker/Bærum. Det er også behov for bo- og arbeidskollektiv i vårt nærmiljø. Behandlingsenheter for unge rusmisbrukere med tunge psykiske problem og behandlingsenheter for unge gravide kvinner med rusproblem, er nødvendige. Både det psykiatriske tilbudet og barnevernet bør være med for å løse utfordringene i et samarbeid.
Akershus Kristelig Folkeparti går inn for:
- at det foreslåtte behandlingstilbudet for rusmiddelskadde etableres raskt, og at det særlig
utbygges videre på Romerike.
- at det legges opp til et nært samarbeid mellom de spesielle tiltakene for rusmiddelskadde og andre helse- og sosialinstanser som f.eks. psykisk helsevern, sosialkontorene, de somatiske sykehusene og de frivillige organisasjonene.
- at det legges til rette for behandlingsoppfølging som sikrer god behandling av personer med blandingsdiagnoser (rus/psykiatri)
- at fylkeskommunen deltar i det forebyggende arbeid gjennom veiledning og enkelte spesielle prosjekter.
- at støtte til kulturaktiviteter i rusfrie miljøer prioriteres.
- å støtte arbeidet med å skape og utvikle alkoholfrie soner i lokalmiljøet.
- å arbeide for å støtte hjemmene i oppgaven med å gi barn og unge sunne holdninger til rusmidler.
5.7 Behandlingstilbud til psykiatriske pasienter
Behandlingsansvaret for psykiatriske pasienter ligger på staten. Behovet for behandling av psykiske lidelser øker. Det er viktig at dette følges opp med en utbygging av behandlingskapasiteten i tråd med behovet. Det er viktig at et somatisk behandlingsbehov ikke gis på bekostning av psykiatrien. KrF vil følge opp dette.
Samtidig som behandlingsbehovet for psykiske lidelser øker, er det også nødvendig å finne gode løsninger for ettervern og oppfølging. Dette må skje lokalt. KrF vil følge opp at kommunen tar på seg et ansvar innen denne sektoren, slik at det etableres behandlingskjeder til beste for pasientene.
6. Samferdsel
6.1 Samferdsel, grunnlegende for et levedyktig samfunn
Transport av personer og gods er grunnleggende for et livskraftig samfunn. Transport er nødvendig for å skape og bygge menneskelige relasjoner, og for å sørge for distribusjon av varer og tjenester i samfunnet. Samferdselssektoren har som oppgave å legge til rette for all transport slik at den kan skje med minst mulig risiko for personer, miljø og materiell.
6.2 Sikkerhet for personer
Fotgjengere og syklister, spesielt barn, er de mest utsatte grupper i trafikken. Det er viktig at myke trafikkanter skilles fra biltrafikk med egne gang- og sykkelstier. Myke trafikkanter må ha den største omsorg og det beste fortrinn i trafikken. Det må derfor bygges flere gang- og sykkelveier, og det må skapes en bedre trafikkultur der hensynet til de myke trafikkanter er overordnet.
Akershus Kristelig Folkeparti går inn for:
- å satse på trafikksikkerhetstiltak med særlig vekt på de myke trafikantene.
- økt satsing på gang- og sykkelveier.
- at sikring av skoleveier prioriteres høyt.
- at holdningsskapende arbeid for trafikksikkerhet prioriteres i videregående skole.
6.3 Sikkerhet for miljøet
Transport kan skape ulike miljøproblemer, særlig den økende biltrafikken. Forbrenning av fossilt brensel skaper store problemer (klimaendringer). Utbygging av store veianlegg legger skog og matjord uproduktiv. Slitasje av materiell og veier er et problem for både naturen og for menneskene (forurensning, svevestøv). Stor trafikktetthet forårsaker støy som gir belastning for de som bor langs de mest trafikkerte veiene.
For å skape større sikkerhet for både naturen og menneskene, mener KrF at det må arbeides videre etter to hovedlinjer:
1. Ved planlegging av boområder, næringsområder og lokalisering av offentlige
tjenester, må vi ha grunnleggende analyser av hvordan en kan forenkle og
minimalisere transportbehovet.
2. Kollektivtrafikken må bygges ut. Akershus er et fylke med stor folketetthet og et
enormt transportbehov. Dette gir store muligheter til å kunne dekke deler av
transportbehovet ved ulike former for kollektive transportmidler. Buss, T-bane og tog
må prioriteres i den videre utbygging av vei- og banenettet. I den sammenhengen må
en også planlegge trafikkavviklingen slik at det lønner seg å reise kollektivt.
I lys av disse to hovedlinjene, må vi bygge ut hyppige, punktlige og raske tog- og banetilbud i Akershus. Dette er den mest effektive måten å "krympe" Østlandet på og øke andelen som bruker kollektivtrafikk. Tog og T-bane har et stort potensiale når det gjelder å forbedre tilbudet i Akershus, og gir dessuten muligheter for bedre trafikkavvikling til og fra Oslo, nordover til Hamar-regionen, østover og sydover i retning Sverige og vestover i retning Buskerud.
Akershus Kristelig Folkeparti går inn for en storsatsing på samferdselsektoren de neste 15 årene, - "miljøpakke for Oslo og Akershus". Det må bevilges 25-30 milliarder kroner i Osloregionen, med en finansieringsplan basert på ny trafikantbetaling/brukerfinansiering i samarbeid med staten.
Det skal lønne seg å reise kollektivt, økonomisk og/eller tidmessig. Kollektivtilbudet må bli konkurransedyktig i forhold til bruk av egen bil. Rutetilbudene må derfor være hensiktsmessige og forutsigbare. Det er fremtidsrettet å legge til rette for at spesielt ungdom skal venne seg til å bruke kollektive transportmidler.
I lufttrafikken må en utvikling av hovedflyplassen på Gardermoen skje ut fra følgende to kriterier:
1. Sikker og rasjonell flytransportavvikling, og
2. hensynet til natur- og bomiljøet.
Akershus Kristelig Folkeparti går inn for:
- større vektlegging av en samordnet areal- og transportplanlegging for fylket og hele Østlandsregionen.
- bedre samordning av den regionale samferdselspolitikken gjennom fylkesdelsplaner (Nasjonal Transportplan).
- å videreutvikle hovedflyplassen på Gardermoen innenfor eksisterende område.
- at det ikke bygges en tredje rullebane på Gardermoen.
- satsing på kollektivtrafikken gjennom realisering av Oslopakke II.
- bygging av nytt dobbeltspor Skøyen-Asker, Oslo-Ås, bane til Fornebu knyttet til banenettet i Oslo og T-bane til Lørenskog.
- at rutetilbudet på Nesoddbåtene opprettholdes.
- at regionssenteret på Jessheim på sikt må få bedre tilknytning til intercitytogene på Gardermobanen.
- at modernisering av jernbanen i intercity-triangelet må prioriteres.
- økt tilrettelegging og sikkerhet for både sykkel- og bilparkering ved kollektivknutepunktene.
- økt tilrettelegging av kollektivtrafikk, bl.a. ved utbygging av kollektivfelt.
- å vurdere om personbiler med minst tre personer kan få bruke kollektivfeltene.
- utnytte ledig kapasitet på flytoget og flybussene.
- at prisene på kollektivtransporten ikke må øke mer enn den generelle prisstigningen.
- at studenter og ungdom skal sikres gode rabattordninger (ungdomskortet).
- at ordningen med TT-kort opprettholdes.
- at det beholdes et felles billettsystem for Oslo og Akershus.
- E 18 Mosseveien legges i 4-felts tunnel (inklusive kollektivfelt begge retninger)
- nedsenket E 18 mot Asker med seks felt (inklusive kollektivfelt begge retninger)
- å beholde tilbudet på Kolsåsbanen, og at det startes prosjektering av en forlengelse i retning Rykkinn.
- at det lages en samlet sykkelplan for Oslo og Akershus
6.4 Sikkerhet for materiell, vei og bane
Trafikk medfører slitasje og skader på materiell, vei og baner. Vi har et ansvar for å forvalte de store materielle verdiene som både private og offentlige transportmidler representerer. Også baner og veianlegg må forvaltes på en forsvarlig måte. Veianlegg og trafikkstyring må være av en slik kvalitet at skader på materiell reduseres. Bane, tog og veier må til enhver tid vedlikeholdes slik at sikkerheten ivaretas. Biler og andre motorkjøretøyer må underlegges kontroller. Dette vil også gi økt sikkerhet for personer og miljø.
Akershus Kristelig Folkeparti går inn for:
- at arbeidet med vedlikehold av vei, bane og tog prioriteres.
- at rutiner for kontroll av materiell styrkes og videreutvikles.
7. Miljø og areal
7.1 Tenke globalt og handle lokalt
Forvaltertanken innebærer en erkjennelse av at vi har jorden til låns. Vi må forvalte jorden slik at den er i like god, eller i bedre stand når vi overlater den til neste generasjon. En kristendemokratisk miljøpolitikk tar utgangspunkt i denne erkjennelsen.
KrF ser på kommunene som viktige enheter i kampen for et bedre miljø. Det innebærer at fylkeskommunen i samarbeid med kommunene i Akershus må arbeide aktivt for å begrense utslippene av forurensende stoffer og miljøgifter til jord, luft og vann. Videre betyr det at vi må ta ansvaret for å verne om skog, vassdrag, dyrket mark og truede naturområder. KrF vil at fylkeskommunen skal være en regional pådriver for å gjennomføre dette.
Vi står over for en stor utfordring med tanke på en stadig økende avfallsmengde. Søppel kan være et problem, men det kan også være en ressurs. Avfallsbehandlingen må legges til rette for gjenbruk av det som kan brukes på nytt, kildesortering, materialgjenvinning (der det er mulig), og energigjenvinning av restavfallet. Det er et mål at alt avfallet kan håndteres nærmest mulig der det skapes. KrF vil ta et bevisst ansvar for fremtidig søppelhåndtering fra og i fylket vårt.
Akershus Kristelig Folkeparti går inn for:
- at kommunene må ses på som viktige medspillere for å sikre et godt miljø.
- at spørsmål om miljø, areal og landbruk må fattes av folkevalgte organ.
- at fylkeskommunen skal være en pådriver for at "Lokal Agenda 21" settes på dagsorden i kommunene, og på tvers av kommune- og fylkesgrensene.
- at forurensingsloven til en hver tid må overholdes.
- at en størst mulig andel av søppel fra kommunene i Akershus blir viderehåndtert her.
- at det settes av adekvat areal til avfallshåndtering i regionen.
- at pilotprosjekter som ønsker å benytte seg av alternative energikilder må gis ekstra støtte.
7.2 Arealplanlegging
Arealplanlegging må alltid ha til formål å komme innbyggerne til gode. Det må skapes trygge og gode bosteder. En godt utbygget infrastruktur er viktig for å unngå unødvendig forurensing og ressursbruk. Målet for KrF er at innbyggerne skal stå i sentrum for alle arealpolitiske beslutninger.
KrF ønsker en bærekraftig bosetting i hele Akershus fylke. For at dette skal være mulig, er det viktig å skape gode, rimelige og trygge boområder, og å utvikle de mindre tettstedene. Dette gjelder særlig de stedene som ligger i nærheten av knutepunkter for kollektivtrafikken. KrF ønsker en lokal utvikling med gode fritidstilbud, og med muligheter for å kunne gjøre nødvendige innkjøp i nærmiljøet. For å få dette til vil vi samarbeide med kommunene og det lokale næringslivet.
Akershus Kristelig Folkeparti går inn for:
- at markagrensa skal vernes, slik at innbyggerne får mulighet til å drive friluftsliv og rekreasjon i naturen.
- at grønne lunger, spesielt i tettbygde strøk, må tas vare på.
- at det arbeides med å gjøre Oslofjorden ren.
- at strandsonen bevares og holdes åpen for fri ferdsel.
- at det skal tilrettelegges for bosetting over hele fylket, særlig nær knutepunktene for kollektivtrafikk.
- at det på en landbrukseiendom blir lettere å få bygget egen bolig nær annen familie.
- at det i samarbeid med Oslo må settes av areal til arealkrevende transport, industri og serviceanlegg.
- at det i Akershus, og da nær inntil Oslo, settes av areal til en hvileplass for trailertrafikk.
8. Energi og næring
8.1 Energipolitikk for en bærekraftig utvikling
Verdens forbruk av energi vokser raskt i takt med økende befolkning og den teknologiske og økonomiske utviklingen. En stor del av dette energiforbruket er basert på ikke-fornybare energikilder som skaper miljøproblemer. Energipolitikken må bygge opp under en ambisiøs miljøpolitikk. KrF vil derfor begrense veksten i energiforbruket og få utviklingen inn i nye spor. Som energinasjon, må vi utnytte bedre de gode muligheter Norge har i fornybare energikilder. Vi må bli ledende innen energi- og miljøteknologi .
8.2 Energipolitikk
Vannkraft er en fornybar og ikke-forurensende energiform. Den bør derfor utnyttes best mulig. Akershus fylkeskommune er en betydelig aktør innenfor energiforsyningen gjennom 100% eierskap (kraftproduksjonen) i Akershus Energi A/S, og fylkeskommunen forvalter betydelige verdier.
Fylkeskommunens organisering av virksomheten, politisk og administrativt, må gjennomgås og tilpasses de rammene som nå gjelder.
Akershus Kristelig Folkeparti går inn for:
- at Akershus fylkeskommune fortsatt skal være eier av Akershus Energi AS.
- at det kan foretas en varsom utbygging av ikke vernede vassdrag der det er økonomisk og miljømessig forsvarlig og behovet tilsier det.
- at en utnytter andre fornybare energikilder som biomasse, sol og vind.
- at det bygges fjernvarmeanlegg og legges til rette for et fjernvarmenett.
- at det gjennomføres energiøkonomiserende tiltak også i fylkeskommunale bygg, og at vannbåren varme må være hovedregelen i nye bygg.
- at det blir gitt informasjon til offentlige institusjoner, næringsliv og private om energisparing og hjelp til bl.a. enøkanalyser.
- at det blir gitt gunstige lån til energisparende tiltak.
- et utvidet samarbeid med skoleverket for å informere om energibruk og energisparing.
- et fortsatt aktivt arbeid med konkrete forsøksprosjekter med varmegjenvinning og andre metoder for energisparing og alternative fornybare energikilder, herunder etablering av minikraftverk.
- at fylket medvirker til aktuelle forsøk og pilotprosjekter på alternative energikilder.
- at gassen fra avfallsdeponier tas hånd om både av miljø- og energimessige hensyn. Den kan nyttes til varme- og el-produksjon.
- sterkere prioriteringer av solenergi og varmepumper som aktuelle energikilder. Akershus Energi har kompetanse til å gi råd og veiledning om bruk av slike anlegg.
- at vi prøver ut alternative løsninger for ventilasjonsanlegg i fylkeskommunale bygg.
8.3 Næring og sysselsetting, det private næringslivet
Arbeidsplassene i Akershus er i stor grad konsentrert rundt ulike sentra (for eksempel Gardermoen). Mange i Akershus arbeider i Oslo. Dette medfører at mange har lange arbeidsreiser.
Kunnskap og kompetanse er et viktig konkurransefortrinn i de fleste bedrifter. KrF mener at det er et viktig mål å styrke forskningsinnsatsen i næringslivet. I Akershus kan miljøene på Kjeller, Ås og Fornebu være pådriver for en videreutvikling av næringsaktivitet. KrF vil at det skal legges til rette for å utvikle denne ressursen. De sentrale målene for fylkeskommunens næringsetat er å bidra til å bedre rammebetingelsene for næringsliv, kunnskapsoverføring til næringslivet fra forskningsmiljøene i fylket, utnytte mulighetene ved hovedflyplass på Gardermoen, stimulere potensielle vekstnæringer, bidra til utvikling av solide og konkurransedyktige bedrifter, og dessuten å opprettholde en høy sysselsetting. KrF mener at det er viktig å legge til rette for og hjelpe fram gründere med ideer og vilje til å satse lokalt.
For å sikre rekrutteringen til næringslivet, er det nødvendig med tiltak som gjør lærlingeordningen mer interessant for bedriftene.
Akershus Kristelig Folkeparti går inn for:
- å legge til rette for at næringslivet i Akershus kan dra nytte av forskningsresultater fra miljøet på Kjeller, forskningsparken i Ås og Høgskolen i Akershus.
- en bedre utnyttelse av potensialet med Gardermoen næringspark, og tilrettelegging for at hovedflyplassen kan gi positive ringvirkninger for næringslivet i regionen.
- å stimulere potensielle vekstnæringer som f.eks. reiselivsnæringen (knyttet til reiselivsplanen), slik at disse får videreført ordninger ved nyetablering, og at det blir gitt tilskudd til internasjonal markedsføring.
- at fylkeskommunen bidrar til økte investeringer og økt omstilling i små og mellomstore bedrifter.
- å legge til rette for etablering av næringsvirksomhet også i utkantkommunene.
- å arbeide for en økt andel av økonomiske tilskudd til nærings- og sysselsettingsformål i samarbeid med det nyetablerte SND-kontoret.
- å satse bevisst på kompetanseutvikling.
- å støtte familiebedriftene.
- stimuleringstiltak for å øke antall lærlingplasser.
8.4 Handels- og servicenæringen
Det er viktig at næringspolitikken i større grad inkluderer handels- og servicenæringen. En stadig større del av de yrkesaktive arbeider innen handels- og servicenæringen, både i privat og i offentlig sektor. Næringene innen denne sektoren bidrar til høy sysselsetting og tjenesteproduksjon, og tjenestene utgjør en økende del av folks forbruk.
Dagligvarehandelen langs grensen mot Sverige opplever til dels hard konkurranse på grunn av betydelige prisforskjeller. Det er viktig at det blir lagt til rette for å bevare en norsk servicenæring også i grenseområdene.
Næringen genererer stadig økende transportbehov av varer og økende bruk av privatbil til sentrene i Oslo og Akershus. KrF mener dette må vektlegges når lokalisering av nye etableringer skal godkjennes.
Næringsutviklingen i Follo-regionen forutsetter nytt dobbeltspor til Ås, samt at E18 (Mosseveien) legges i tunnel.
Akershus Kristelig Folkeparti går inn for:
- at miljøperspektivet vektlegges ved etablering og utvikling av handelssteder.
- at godshåndteringen i og gjennom Oslo-området må ses i sammenheng med utviklingen av vei og jernbane i området.
8.5 Landbruk
Landbruket representerer en viktig del av Norges kulturhistorie, og er en næring som det er viktig å ta vare på og utvikle videre. Landbruket står overfor store strukturendringer på grunn av stadig nedbygging av tollbarrierer av andre lands landbruksprodukter. KrF mener at det er viktig at landbruksnæringen gis muligheter til å være en bærekraftig næring med tanke på framtidig matvareforsyning. Det må også være et mål at selvforsyningsevnen ikke svekkes.
Landbruket må gi minimal miljøbelastning. Vi må ivareta kulturlandskapet. I de senere årene er det blitt stadig flere bønder som satser på et økologisk landbruk. Dette er mer miljøvennlig, og det bør gis støtte til pilotprosjekter som utvikler det økologiske landbruket i Akershus. Det bør være et mål at minst 10% av landbruket i Akershus er økologisk drevet.
En utfordring i landbruket er for liten rekruttering til næringen. Undersøkelser viser at stadig færre ønsker å benytte seg av odelsretten sin. Gjennom å sikre ressurser til Bygdeutviklingsfondet, kan en stimulere til positiv utvikling i forhold til nyskapning og nytenking i næringen. Dette vil på sikt kunne bidra til at bondeyrket blir oppfattet som mer attraktivt. Samarbeid og samlokalisering av tjenester vil også hjelpe mindre bruk til å overleve.
Akershus Kristelig Folkeparti går inn for:
- at en må føre en restriktiv politikk med hensyn til bruken av dyrkbar mark til annen næringsutvikling.
- at det fortrinnsvis ikke må bygges flere golfbaner på produktiv mark.
- at det er midler til å gi støtte til pilotprosjekter innen næringen, spesielt til prosjekter innenfor økologisk landbruk.
- at landbruksnæringen skal utvikles slik at ressursene gir best mulig verdiskapning og sysselsetting. Det bør også legges vekt på landbrukets betydning som stabiliserende faktor for bosetting på grendenivå.
- at bygdeutviklingsfondets midler brukes aktivt til å fremme varig sysselsetting og lønnsom næringsutvikling.
- at det må oppmuntres til at små og lite lønnsomme enheter ikke blir nedlagt, men drives sammen med annet areal, slik at vi oppnår større og mer rasjonelle enheter.
- at miljøhensyn alltid må være et overordnet mål i utviklingen av næringen.
- går inn for å støtte "grønn omsorg" gjennom et samarbeid med landbruket, skole helse- og sosialetatene
8.6 Reiseliv
Reiselivet er en viktig virksomhet i Norge der bransjenæringer, kulturliv, kulturlandskap og lokalsamfunn bidrar til å skape både menneskelige og økonomiske verdier. For mange lokalsamfunn gjør reiselivsvirksomheten stedet til et bedre bosted. Reiselivet gir også folk og samfunn internasjonale kontakter og bidrar på sin måte til økt mellommenneskelig forståelse og fred. Norsk reiselivsnæring markedsfører Norge og norske produkter. Den bidrar til å øke norsk virksomhet i utlandet. Gode rammevilkår for bygde- og distriktsturismen sikrer goder for hele distriktssamfunnet. KrF mener det er viktig å støtte opp om turisme knyttet til regionens og lokalsamfunnets tradisjoner, kultur og naturverdier.
Akershus Kristelig Folkeparti går inn for:
- at gardsturisme kan få større betydning som tilleggsnæring der forholdene ligger til rette for dette.
- at det utvikles et samarbeid med Østfold om økt bruk av kanalene våre.
9. Interkommunalt samarbeid
9.1 Forholdet til staten
Det er i hovedsak staten som fastsetter fylkeskommunenes økonomiske rammer og oppgaver. Ofte oppleves det at nye oppgaver ikke følges opp med de nødvendige justeringer av de økonomiske vilkårene.
Akershus Kristelig Folkeparti går inn for:
- å påvirke statlige myndigheter til å tilrettelegge forutsigbare rammebetingelser for næringslivet. Inntektssystemet for kommuner og fylkeskommunene må endres slik at det i større grad fanger opp ulike utfordringer i kommunene, sikrer kommunene skatteinntekter fra lokal næringsvirksomhet, og sikrer samsvar mellom pålagte oppgaver og økonomi.
- at fylkeskommunen skal arbeide aktivt for å få vekk uklarheter i lover og regler som skaper "gråsoner" mellom fylkeskommunen og staten, og mellom fylkeskommunen og kommunene.
- å påpeke statlige regler som hindrer fleksible løsninger ut fra lokale forhold.
- at Akershus blir prøvefylke i forhold til ikke øremerkede overføringer fra staten.
- å synliggjøre overfor statlige myndigheter hva de oppgavene som Akershus fylkeskommune utfører, koster.
9.2 Løsninger på tvers av grenser og forvaltningsnivåer
Utfordringene for vår region er ikke begrenset til enkelte kommuner, men omfatter hele regionen. De gode løsningene finnes bare ved å se hele eller store deler av Oslo og Akershus, ja, til dels hele Østlandsområdet, i sammenheng. Utfordringene er knyttet til miljø, arealbruk, friluftsliv, vassdrag, luftforurensning, trafikk og transportsystemer, utbyggingsmønster og kompetanse. Dette er felles oppgaver som krever et nært samarbeid mellom kommunene, fylkeskommunen og regionale statsetater for å finne gode løsninger.
I tiden som kommer blir det særlig viktig å utvikle et godt samarbeid med nabofylkene våre. På enkelte områder vil det også stå sentralt at vi får et godt samarbeid mellom enkeltkommuner. Noen steder vil naturlige delregioner omfatte kommuner i andre fylker. KrF vil være opptatt av dette. Vi vil fra sak til sak aktivt søke kontakt med egne politikere og andre med ansvar i aktuelle områder.
9.3 Forholdet til Oslo
Forholdet mellom Akershus og Oslo som et stort hovedstadsområde, er spesielt. KrF vil derfor legge vekt på å utvikle dette samarbeidet til beste for innbyggerne både i Oslo og Akershus.
Akershus Kristelig Folkeparti går inn for:
- at samarbeidet utvikles videre mellom Oslo og Akershus som to likeverdige parter.
- at Oslo-Akershus samarbeidsutvalg erstattes av et nytt utvalg hvor byrådet er sterkere
representert.
9.4 Forholdet til kommunene i Akershus
Kommunene i Akershus er svært forskjellige. Alle kommuner rundt Oslo og Gardermoen er under et utbyggingspress. Veksten bør reguleres. Det er viktig at trykket for videre utvikling og vekst blir fordelt mellom kommunene. Alle vil være tjent med et godt samarbeid på tvers av kommunegrensene. Fylkeskommunens rolle som ordnende planinstans, tilsier konkrete initiativ i dette samarbeidet. Kontakten mellom fylkeskommunen og kommunene må styrkes bl.a. gjennom regionrådene i henholdsvis Øvre og Nedre Romerike, Follo og Vestregionen.
Akershus Kristelig Folkeparti går inn for:
- at samfunnets oppgaver løses så nær de det gjelder som mulig.
- at fylkesplanlegging skjer i en prosess der kommunene er aktive deltagere.
9.5 Forholdet til de frivillige organisasjoner
KrF ser det som særdeles viktig å stimulere frivillige og private organisasjoner til aktiv deltakelse i samfunnsutviklingen. Vi ønsker derfor et nært samarbeid med disse.
10. Folkevalgt styring
10.1 Vi trenger fylkeskommunen
Norge trenger et folkevalgt nivå mellom kommunalt og nasjonalt nivå for å legge regionale politiske føringer og drive virksomhet og tiltak som det ikke er naturlig at den enkelte primærkommune ivaretar.
Alternativet til et regionalt folkevalgt nivå for slike oppgaver, vil være sterkere sentral styring gjennom statlige organer, uten politiske avveininger på det nivået hvor beslutningene skal gjennomføres. For KrF er nærhetsprinsippet et viktig ideologisk element. Beslutninger skal tas av folkevalgte organer og så nær den beslutningen berører som mulig. Folket selv skal sikres innflytelse på egen hverdag.
Fylkeskommunen er en nødvendig demokratisk struktur som sikrer folkevalgt medvirkning og styring av viktige tilbud, både som regional koordinator og pådriver. Vi må samordne tiltak både kommuner imellom og i forholdet til statlige myndigheter. KrF vil være en pådriver for regionalt forankret folkevalgt styring, og over fordelingen av statlige midler på regionalt nivå, prioritering og skjønnsvurderinger.
Kristelig Folkeparti vil være tilbakeholden med konkurranseutsetting av offentlige tjenester.
10.2 Fylkeskommunens rolle som regional utviklingsaktør
KrF vil utvikle den nye fylkeskommunen til et godt redskap for regional utvikling. Staten har åpnet for at oppgavene kan løses ulikt i fylkene med stor grad av lokal tilpasning. Akershus fylke har nå mulighet til å utvikle et apparat som kan håndtere utfordringer ut fra egne geografiske og ressursmessige forutsetninger. Fylkestingets rolle blir mer å være utvikler, pådriver og ikke bare et vedtaksorgan. Rollen som regional utviklignsaktør må utvikles i nær kontakt med kommunene. Fylkesplanen er styringsverktøy hvor gode prosesser vil kunne bidra til politiske løsninger ut fra et helhetlig regionalt perspektiv. Planen må i større grad enn før også være et førende dokument i forhold til staten. Fylkesplanens autoritet er avhengig av at kommunene har vært aktive deltagere i utviklingen av planen.
Akershus Kristelig Folkeparti går inn for:
- at fylkestinget må få en offensiv holdning til å forsøke nye løsninger og organisasjonsformer.
- at det regionale leddet må prioritere å arbeid for helhetlige løsninger for folkehelse, forebyggende arbeid og behandling, utdanning, arbeid og næringsutvikling, natur- og miljøvernhensyn og kultur.
- at fylkeskommunen er en pådriver for gode samarbeidsløsninger mellom primærkommunene og som organ for spisskompetanse som flere kommuner har brukt for, men som det ikke er rasjonelt eller mulig å bygge opp i den enkelte kommune.
- at det arbeides aktivt for å etablere arenaer som gjør at de regionale føringene får
gjennomslag.
- å forenkle forskrifter og regler som begrenser fylkets og kommunenes handlefrihet.
10.3 Hvem vil KrF samarbeide med ved konstitueringen av fylkestinget
Ved konstitueringen av fylkestinget m.v. for perioden 2003-2007, vil Akershus Kristelig Folkeparti søke å opprettholde et samarbeid med de øvrige partiene og søke valgteknisk støtte fra andre for å få størst mulig innflytelse i fylkespolitikken. Vi kan samarbeide både til høyre og til venstre i forhold til den tradisjonelle aksen i norsk politikk.
