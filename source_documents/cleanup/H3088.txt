
4. oktober 1999
Fra stortingsrepresentant Arne Lyngstad
KrF fortsetter familiereformene
-Selvstendige rettigheter for fedre til fødsels- og adopsjonspenger fra 1.juli 2000 og utvidelse av barnetrygda fra 16 til 18 år viser at Kristelig Folkeparti fortsetter familiereformene, sier Arne Lyngstad (KrF - Nord-Trøndelag).
-Mange tenåringsfamilier sliter med økonomien knyttet videregående opplæring. Å utvide barnetrygda fra 16 til 18 år bedrer disse familienes økonomi. Jeg tror de fleste småbarnsforeldre aksepterer at forsørgerfradraget i skatten kuttes ut mot å få barnetrygd i 2 nye år. Denne omfordelingen fører også til at de med høyest inntekt tjener minst på omleggingen, og dette er god fordelingspolitikk, sier Arne Lyngstad.
-Selvstendige rettigheter for fedre til fødsels- og adopsjonspenger er et godt tiltak for småbarnsforeldre og vil øke menns deltakelse i omsorgen for små barn. Dette gjør at menn får utbetalt trygdepenger i henhold til egen stillingsstørrelse og lønn. Jeg mener dette er et godt likestillingspolitisk tiltak i tillegg til god familiepolitikk, sier Arne Lyngstad.
Kristelig Folkeparti prioriterer familiepolitikken. Det har vi vist ved å innføre kontantstøtte for småbarn, og denne økes nå til 3000 kr måneden. Dette er viktig for å gi småbarnsforeldre økt valgfrihet i omsorgen for egne småbarn. Sammen med stimuleringstiltak for å få 6000 nye barnehageplasser neste år, blir det bedre valgfrihet.
