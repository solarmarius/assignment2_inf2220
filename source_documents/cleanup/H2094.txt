
Fredag 2. april 1993
Parlamentarisk leder Kåre Gjønnes (KrF):
RIKTIG AV STOLTENBERG Å TA UTFORDRINGEN
-Jeg synes det er riktig av Torvald Stoltenberg å ta den utfordringen som ligger i å oppgaven som FNs fredsmegler i det tidligere Jugoslavia. Jeg regner med at han har hele Stortingets fulle støtte når han går inn i denne krevende og vanskelige opp-gaven, og jeg for min del vil ønske ham lykke til. Det sier Kristelig Folkepartis parlamentariske leder Kåre Gjønnes.
Kåre Gjønnes er ikke i tvil om at det vil være et stort tap for Regjeringen som kollegium at Stoltenberg nå trer ut av den. Utenriksministeren har vært en av Regjeringens mest markante statsråder, sier Gjønnes. Han legger til at det er viktig å ha en utenriksminister som har både internasjonal og nasjonal tillit.
-Når det gjelder den nye utenriksministeren Johan Jørgen Holst, er jeg ikke i tvil om at han har de kvalifikasjonene som kreves. Jeg synes imidlertid det er viktig at han bestreber seg på å finne en stil som gjør at han unngår unødvendige samarbeidsproblemer med Stortinget i sin nye stilling, sier Gjønnes, som også er KrFs utenrikspolitiske talsmann.
Forsvarsminister Jørgen Kosmo har vært en markant stortingspolitiker, og Kåre Gjønnes legger ikke skjul på at det skal bli interessant å se følge med i hvordan han håndterer sitt nye ansvar.
-Rent generelt synes jeg enhver ny statsråd må få sjansen til å vise hva eller hun duger til før man begynner å dele ut karakterer, sier Kåre Gjønnes.
