
Fredag 22. mai 1992
Kjell Magne Bondevik (KrF) i Stortingets verdidebatt:
ET VELFERDSSAMFUNN MÅ VÆRE
ET SAMFUNN DER FOLK FØLER SEG VEL
Definisjonen på et velferdssamfunn må være et samfunn der folk føler seg vel. Velferd kan ikke bare forstås i snever sosial og materiell forstand. Dette sa Kristelig Folkepartis leder Kjell Magne Bondevik da Stortinget fredag drøftet en interpellasjon fra Erik Solheim til statsministeren der han etterlyste andre målestokker for samfunnsutviklingen enn bare økonomisk vekst.
Kjell Magne Bondevik viste til en statistikk som rangerer Norge på tredje plass blant de land i verden som det er best å bo i. Parallellt med dette har det skjedd mangedoblinger av ulike former for kriminalitet, av skilsmisser og selvmord. Dette beskrev han som fallitterklæringer for velferdssamfunnet.
-En debatt om velferd må også være en debatt om livskvalitet. En slik debatt må ta utgangspunkt i de store livsproblemene, og ikke prognoser og statistikk, slo Kjell Magne Bondevik fast. Han mente den historiske utvikling hadde vist at disse problemene ikke løses ved økonomisk vekst.
-Det har vært forsøkt, og resultatet ser vi idag i form av helsekrise, barneverns-krise og arbeidsledighet, sa KrF-lederen.
Bondevik advarte mot uklare definisjoner av verdigrunnlaget og moralen.
-I Kristelig Folkeparti holder vi med frimodighet fram De ti bud og Kjærlig-hetsbudet som slikt grunnlag. Omsatt i konkret politikk vil dette si vern om liv fra unnfangelse til en naturlig død, vern om familien og rett til arbeid, konkluderte Kjell Magne Bondevik.
