
23.10.02
Rune J. Skjælaaen (Sp)
Stortingets muntlige spørretime i dag: Kulturministeren med liten forståelse for kulturskolene
- Statsråden er tydeligvis ikke bekymret for situasjonen i kulturskolen, sier Senterpartiets Rune J. Skjælaaen som i Stortingets muntlige spørretime i dag tok opp den aktuelle situasjonen der mange kulturskoler står i fare som følge av en svekket kommuneøkonomi og manglende statlig driftstilskudd.
Kulturskolene har befestet seg som et viktig element i det lokale kulturlivet og gir barn og unge mulighet til å utvikle sine evner og dyrke sine interesser. Ofte er det et nært samarbeid mellom kulturskolene og det øvrige kulturlivet i kommunen, for eksempel korps og kor.
- Kutt i kulturskolene rammer derfor ikke bare et lovfestet tilbud med stor oppslutning, men det tapper også det frivillige kulturlivet for viktige ressurser og kompetanse, sier Skjælaaen og viser til at det i seks utvalgte fylker som partiet har undersøkt står mer enn 10 000 barn på venteliste.
For kulturskolene har målet vært en kostnadsdeling på 45% på kommunene og 45% på staten og det resterende dekket ved egenbetaling. - Det er opplagt at staten ikke tar sine forpliktelser på alvor når det meldes at kommunene i dag dekker opp mot 70% av kostnadene og staten kun 15%, sier Skjælaaen.
- I sitt svar viste Kulturministeren at hun ikke tar inn over seg dagens situasjon der manglende statlig satsing og en svak kommuneøkonomi fører til at foreldrebetalingen blir større. Et tilbud som er ment og være for alle står i fare for å bli et eksklusivt gode for de få.
Senterpartiet tar til orde for en opptrappingsplan for det statlige tilskuddet og mener en stortingsmelding om saken er nødvendig for å få frem den aktuelle situasjon og angi retning for kulturskolene framover.
