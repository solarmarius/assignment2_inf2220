
23.06.2003
Oppland Arbeiderparti
Sammen for et enda bedre Oppland!
Innledning: Kjære velger!
Oppland Arbeiderparti går til valg på et program vi mener vil gjøre Oppland bedre. Utfordringene i Oppland varierer fra region til region. Det er behov for ulik satsing for å skape like muligheter. Derfor har vi laget et regionalisert program.
En del utfordringer er imidlertid felles for hele fylket. Arbeidsledigheten er igjen stigende. For Oppland Arbeiderparti er bekjempelse av arbeidsledigheten den viktigste saken vi jobber med. Dersom ledigheten fortsetter å stige og blir værende på et høyt nivå er det både en stor og uverdig sløsing med mennesker og menneskelige ressurser, og det er en trussel mot velferden - skolene, barnehagene, eldreomsorgen og helsetjenestene.
For Oppland Arbeiderparti er disse oppgavene de aller viktigste - derfor må vi sikre arbeid til alle. Oppland Arbeiderpartis program er ikke et program bare for våre fylkestingsrepresentanter. Det er et program for hele partiet, som vi sammen skal arbeide for å realisere. Gjennom samarbeid vil vi lettere kunne gjennomføre og få tilslutning til den politikken vi står for, enten det er i kommunene, fylkeskommunen eller på Stortinget.
Oppland Arbeiderparti er stolte av det vi har vært med på i Oppland, men vi er ikke fornøyde. Derfor ber vi nå om tillitt og oppslutning om våre kandidater slik at vi kan komme i posisjon til å gjennomføre dette programmet.
Espen Johnsen, leder Oppland Arbeiderparti
Sammen for et godt og solidarisk samfunn
Vi vil i vår politikk videreføre det beste i våre tradisjoner, og samtidig fornye vår politikk i takt med endringer i folks behov.
Vi vil ta ansvar for at Opplandssamfunnet utvikler seg på en god måte. Vi tar utgangspunkt i folks hverdag når vi gjør politiske veivalg og prioriteringer. For å få til dette, vil vi bruke arbeidsformer som sikrer bred deltakelse, og som sikrer at vi har reell politisk styring lokalt, regionalt, nasjonalt og globalt.
Noen hovedområder er viktige for å utvikle et godt og solidarisk samfunn:
Et variert arbeidsliv er et viktig grunnlag for at både kvinner og menn skal ha mulighet for å bo i alle deler av Oppland fylke
Vi vil arbeide for å utjevne ulikhetene for kvinner og menn på arbeidsmarkedet særlig når det gjelder lønn
Oppland Arbeiderparti vil arbeide aktivt for et mangfoldig næringsliv i alle deler av fylket, noe som også er viktig likestillingsarbeid
Arbeiderpartiets kommunepartier vil satse på gode og mange nok barnehageplasser og plasser i skolefritidsordningen (SFO) slik at foreldrene har mulighet for å delta i yrkeslivet
Sosial rettferdighet
Vi vil fjerne fattigdommen i Norge og føre en bedre fordelingspolitikk. For å oppnå dette må skatteleggingen bli mer rettferdig. Vi vil øke minstepensjonen og utvide bostøtteordningen. Vi vil stimulere boligbygginga med gode låne- og tilskuddsordninger gjennom Husbanken.
Et menneskelig arbeidsliv
Vi vil ha et inkluderende og fleksibelt arbeidsliv med plass til alle. Et godt arbeidsmiljø er lønnsomt på alle måter.
En offensiv miljøpolitikk
Vi vil vurdere alle nye tiltak i et bærekraftig perspektiv. Vi tar klimaet på alvor og vil sørge for at naturopplevelser er der for alle.
Et kunnskapssamfunn hvor alle har en plass
Vi vil ha en gratis skole uten egenandeler. Læremidlene og utstyr i den videregående skole skal være gratis. Alle skal ha muligheten til å ta del i kunnskapssamfunnet. Det betyr også at alle skal ha rett til etterutdanning.
En god distrikts- og næringspolitikk
Landbruket er grunnlaget for bosettingen i store deler av Oppland. Vi vil arbeide for at rammevilkårene for landbruket er tilstrekkelige til å ta vare på og utvikle arbeidsplassene i landbruket. Vi vil utnytte statlig kapital, forskning og kompetanse for å utvikle distriktene våre. Vi har nasjonale målsettinger om å "ta hele Norge i bruk". For å få dette til kan vi ikke bare ta bedriftsøkonomiske hensyn, men må se på hva som totalt sett gavner lokalsamfunnene og fylket vårt.
Gode oppvekst og levekår
Vi vil sette livskvalitet i fokus og satse offensivt på kultur og ungdom. Trygge og gode oppvekstog levekår for barn og ungdom er blant de viktigste oppgavene i vårt samfunn.
Internasjonal solidaritet
Vår visjon er en rettferdig verden. Å bekjempe global fattigdom er den mest avgjørende oppgaven for verdenssamfunnet. Fattigdom krenker menneskeverdet. Fattigdom skader miljøet. Fattigdom er roten til at samfunn bryter sammen. Fattigdom er også kilde for kriminalitet, krig og terror. Vi vil forsterke innsatsen for en global styring av kapitalen. Vi må søke kontakt og samarbeid med andre partier og bevegelser som vil kjempe for en slik visjon.
Utfordringer for Opplands-samfunnet
Det er store ulikheter i regionene i Oppland, men regionene har også mange felles utfordringer:
Kunnskaps- og kompetansenivået hos alle deler av befolkningen må økes. Det vil være et helt avgjørende grunnlag for å takle de omstillingsbehov som finnes innenfor de fleste virksomheter i fylket vårt
Gode kommunikasjoner er avgjørende for å sikre og videreutvikle godt fungerende arbeids-, bo- og serviceregioner i hele fylket
Alle deler av befolkningen må ha trygghet for at gode helsetilbud finnes i kommunen
Vi må sørge for gode spesialisthelsetjenester innenfor akseptable reiseavstander
Fylkeskommunen skal være tilrettelegger og pådriver
Fylkeskommunens rolle og oppgaver
Fylkeskommunens rolle er å ta et lederskap i forhold til å koordinere og samordne Opplands-samfunnets ulike behov i et nært og tett samarbeid med kommunene.
Fylkeskommunen vil ha en viktig rolle i å være pådriver, ikke minst overfor sentrale myndigheter, når det gjelder å skape forståelse for de behov som Oppland har for utvikling på ulike områder. Slik skal vi få gjennomslag og prioritet når nasjonal politikk skal utformes og ressursene skal fordeles.
Fylkeskommunen skal utvikle gode tilbud overfor befolkningen på områder hvor den har et ansvar, og i samarbeid med kommunene og andre hvor felles innsats gir best resultater.
Fylkeskommunen har ansvar på flere viktige samfunnsområder:
Videregående skoler
Tannhelsetjeneste
Samferdsel
Regionale kulturinstitusjoner og regionale kulturtilbud
Regionale utviklingsoppgaver (herunder arbeide med å få til et Innlandsuniversitet)
Planleggingsoppgaver (fylkesplan og fylkesdelplaner)
Videreføre og videreutvikle samarbeid med kommunene, næringsliv og utdanningsinstitusjonene
Utdanning
Mange faktorer vil være avgjørende for å kunne ha et aktivt og fremtidsrettet næringsliv i Oppland. Etter- og videreutdanningstilbudet i fylket må være lagt til rette på en slik måte at det utdannes mennesker med ulik kompetanse, og hvor det også er lagt til rette for at jenter og gutter kan velge utradisjonelt.
Oppland Arbeiderparti vil:
Være en pådriver overfor Oppland fylkeskommune for at det opprettes opplæringskontorer som formidler kontrakter mellom lærlinger og lærebedrifter
Opprettholde ressurser for å sikre kvaliteten på opplæring i bedriftene
Opprettholde tallet på lærlingplasser
Ha gratis læremidler og utstyr i videregående skole
Opprettholde en desentralisert videregående skolestruktur
Ha god bredde og faglig styrke i den videregående opplæringen
Arbeide for at Innlandsuniversitet etableres
Sikre desentralisert høgskoletilbud i Valdres, i Nord- Gudbrandsdal og på Hadeland
Videreføre samarbeidsprosjekt mellom skole og næringsliv
Innføre delt rådgivertjeneste (sosialrådgivning og yrkesrådgivning) som en permanent ordning ved alle skolene i Oppland
Sikre nok ressurser til å kunne oppfylle voksnes rett til videregående opplæring
Samferdsel
I arbeidet med å utvikle godt fungerende arbeids-, bo- og serviceregioner er det av avgjørende betydning at det finnes gode kommunikasjoner som kan sikre en effektiv og trygg transport av innbyggere, varer og tjenester innenfor og til / fra regionen.
Oppland Arbeiderparti vil:
Være en pådriver overfor Staten for at bredbånd skal bli et tilbud i hele fylket
Ha et godt kollektivtilbud, hvor både TT-ordningen, service- og bestillingsruter og ordinær busstrafikk sees i sammenheng.
Busser og holdeplasser skal gjøres tilgjengelig for alle
Sikre fleksibel skoleskyss i fylket
Sikre at Ungdomskortet ikke blir dyrere enn i dag
Næringsutvikling
Oppland har et variert næringsliv som gir interessante utviklingsmuligheter. Oppland er landets største reiselivsfylke.
Forskningsmiljøene i Lillehammer og Gjøvik har stor betydning for nærings- og sysselsettingsutvikling. Vi har landets aller største industrimiljø i Gjøvik-regionen, håndverksbedrifter og mye ny virksomhet innenfor Informasjonsog kommunikasjonsteknologi (IKT).
Oppland Arbeiderparti vil:
Sikre konkurransedyktige rammevilkår for næringslivet i Oppland
Sikre bestående industriarbeidsplasser, og støtte opp om omstilling og nyskaping
Sørge for at Oppland fylkeskommune skal være en aktiv medspiller overfor kommunene, utdannings- og forskningsmiljøene i sin styrkede rolle som regional utviklingsaktør
Ha fokus på kvinner og ungdom i alt utviklingsarbeide, bl.a. ved tildeling av etablererstipend og i retningslinjer for kommunale og regionale næringsfond
Landbruk
Landbruket i Oppland har stor verdi. Matproduksjonen er det viktigste, men også for bosetting, kulturlandskap, biologisk mangfold og tradisjoner er landbruket
viktig.
Betydningen for andre næringer, ikke minst innenfor reiselivet understreker behovet for et livskraftig landbruk i distriktene.
Oppland Arbeiderparti vil:
Arbeide for å gjøre landbruket mer attraktivt for ungdom
Sikre ordninger som gjør at det blir lønnsomt med både heltids- og deltidsjordbruk
Sikre at landbruket og utmarksnæringene videreutvikles og gjøres mer robuste
Satse på videreforedling av landbrukets produkter, utvikling av tradisjonelle og nye næringer og produksjoner, og utvikling av markedsplasser
Kultur
Vår kulturpolitikk skal bidra til å fremme fellesskap og dialog mellom mennesker. Deltakelse i kulturarbeid bidrar til å øke engasjement og delaktighet i samfunnets utvikling. Tilbud til barn og unge vil være prioritert.
Oppland Arbeiderparti vil:
Styrke samspillet mellom lag, foreninger, kommunene og fylkeskommunen
Vektlegge idretts- og andre aktivitetstilbud for barn og unge
Utvikle «Den kulturelle skolesekken» og «kulturformidling i Oppland»
Følge opp fylkesdelplan for kulturminner og handlingsplan for museene i Oppland
Videreutvikle ordningen med kunstner- og musikkstipend
Være en aktiv medspiller overfor folkemusikkmiljøene i arbeidet for vern og utvikling av kulturarven og som innsatsfaktor i næringsutvikling
Styrke samarbeidet med kirken og kirkens organisasjoner
Helse
For at Oppland skal være et trygt og godt fylke å bo i må vårt helsevesen ha god kvalitet og stor nok kapasitet. Tilbud om gode helsetjenester innenfor akseptable reiseavstander er viktig for folks trygghet. Oppland er et stort fylke med til dels store avstander til sykehus. Derfor er det viktig å satse på desentraliserte spesialisthelsetjenester.
Oppland Arbeiderparti vil :
Sikre akuttilbudet og opprettholde fødeavdelingene ved sykehusene i Gjøvik og
Lillehammer
Styrke rusforebygging og ettervern
Sikre tilstrekkelig med personell innen tannhelsetjenesten
Utvide bruken av telemedisin
Sikre helsesøstertjenesten i den videregående skolen
Stimulere til mer interkommunalt samarbeid innen barnevernstjenesten
Ha åpenhet og politisk innflytelse i helseregionen
Sikre tilbud om familierådgivning i alle regioner
Funksjonshemmede
Oppland Arbeiderparti vil at alle skal ha like muligheter og anledning til å delta i forskjellige aktiviteter. Dette skal være premiss i alle planlegging.
Oppland Arbeiderparti vil:
Bedre tilgjengeligheten og kvaliteten til kollektivtilbudene i fylket
Arbeide for at alle offentlige bygg gjøres tilgjengelige
Sikre tilgjengelighet til turstier, naturopplevelser og kulturtilbud
Ha et inkluderende arbeidsliv som også skal gi plass for mennesker med funksjonshemninger
Miljø
Arbeiderpartiet vil at alle mennesker skal ha tilgang til et godt miljø og ren natur. Norge og resten av verden har mange og store miljøutfordringer. De globale klimaproblemene blir stadig tydeligere. Sammenhengen mellom globale, regionale og lokale miljøutfordringer må konkretiseres. Utnyttelsen av naturens ressurser må ikke overskride naturens tåleevne. Arbeidet med å løse miljøutfordringene kan bare skje gjennom internasjonale avtaler.
Husholdningene, næringslivet og samfunnet for øvrig må tilstrebe en effektiv og miljøriktig ressursbruk.
Oppland Arbeiderparti vil:
Være en pådriver for at all nyskaping og utvikling skal skje i et bærekraftig perspektiv
I alt arbeide for å sikre et bedre miljø sørge for bredest mulig deltakelse og involvering (Lokal Agenda 21)
Sikre at kulturminner, natur- og kulturstier blir merket og vedlikeholdt
Sikre ressurser til å gjennomføre kartlegging av biologisk mangfold i fylket
Være en pådriver for ENØK - tiltak og utvikling og bruk av alternative energikilder som bl.a. bioenergi
Øke gjenvinning og gjenbruk, og sikre en miljømessig forsvarlig sluttbehandling av restavfallet
Arbeide for at verneplaner, verneområder, vernet vilt og rovdyr blir forvaltet i folkevalgte organ i kommuner og fylkeskommunen
Sikre allmennhetens rettigheter i statsallmenningene ved at disse ikke blir "privatisert" eller får annen status
Regionalt program for Gjøvik-regionen
I Gjøvik-regionen finner vi Norges største industrimiljø. Oppland Arbeiderparti vil arbeide for å sikre næringslivet like konkurransevilkår og at det finnes virkemidler både for å utvikle eksisterende arbeidsplasser og skape ny næringsvirksomhet. En aktiv innsats på utdannings- og samferdselssiden er nødvendig for å styrke næringslivet i regionen.
Utdanning
En av hovedutfordringene er å sørge for at vi til enhver tid har tilgang på kvalifisert arbeidskraft.
Oppland Arbeiderparti vil arbeide for at:
Regionens videregående skoletilbud opprettholdes og videreutvikles i samsvar med ungdommens ønsker og næringslivets behov
Gjøvik Tekniske Fagskole sikres en forsvarlig økonomi og gode utviklingsmuligheter
Det etableres et tettere samarbeid mellom skolene og bedriftene i regionen
De videregående skolene på Gjøvik bygges så raskt som mulig
Samferdsel
Det er av avgjørende betydning at riksvegnettet i regionen vår oppgraderes. Dette gjelder både for at næringslivet i regionen skal kunne være konkurransedyktig, men også for å gi våre innbyggere den trygghet og sikkerhet de har krav på.
Oppland Arbeiderparti vil at:
RV 4, RV 33 og RV 34 blir oppgradert raskest mulig
Gjøvikbanen utvikles med bedre materiell og banestrekningen opprustes. Det må legges til rette for at en større andel av godstrafikken kan foregå på jernbane
Valdresbanen videreutvikles når det gjelder godstrafikk fram til Dokka
Næringsutvikling
Gjøvik-regionen er en region som har lange tradisjoner for næringsliv, både med tanke på landbruk og industri. Norges største industrimiljø er etablert i vår region og med særlig tyngde i Vestre Toten. Det er viktig at næringslivet sikres konkurransedyktige rammevilkår og at regionen får anledning til å videreutvikle sitt sterke ståsted innenfor industri og næringsvirksomhet.
Oppland Arbeiderparti vil at:
Næringsrådet i Gjøvik-regionen blir brukt aktivt i næringsutviklingsarbeidet
Gjøvik Kunnskapspark sikres gode vilkår for videreutvikling
Det etableres flere kunnskapsbaserte virksomheter for å kunne tilby de med høyere utdanning interessante arbeidsplasser
Det etableres et regionalt innovasjonsselskap i Raufoss Industripark
Kultur
Et godt kultur- og idrettstilbud er avgjørende for trivsel og opprettholdelse av bosetting i vår region. Derfor er det viktig at innbyggerne skal ha tilgang på ulike typer kulturelle opplevelser.
Oppland Arbeiderparti vil at:
Idrettsanleggene i regionen skal styrkes og videreutvikles
Regionens kulturhistorie skal ivaretas og styrkes
Kommunene i regionen i større grad bør samarbeide på områdene idrett, kultur og museer
Det skal etableres et Innlandets vitensenter
Helse
Helsetilbudet i regionen må garantere både trygghet og nærhet til brukeren.
Oppland Arbeiderparti vil arbeide for at:
Den desentraliserte helseutdanning i regionen opprettholdes og videreutvikles
Fødeavdelingen på Gjøvik Sykehus skal bestå
Akuttavdelingen på Gjøvik Sykehus skal bevares
Miljø
Oppland Arbeiderparti vil at:
Allmennheten sikres tilgang til Mjøsa for å sikre badeliv, båtliv og fiske for alle
Alternative energikilder for industrien i Gjøvik-regionen tas i bruk
Regionalt program for Midt-Gudbrandsdal
Den største utfordringen for region Midt-Gudbrandsdal blir å sikre eksisterende næringsliv og bosetting, samt legge til rette for nye og fremtidsrettede arbeidsplasser. Målet vårt er å stabilisere folketallet i regionen og gjøre den attraktiv for bosetting. Dette vil vi oppnå gjennom et tettere samarbeid mellom kommuner, fylkeskommunen og næringslivet i regionen, samt målrettet bruk av statlige virkemidler.
Utdanning
Gode muligheter for utdanning er viktig for bosettingen i regionen. Dette er også viktig i forhold til det lokale næringslivet sine behov og i forhold til arbeidet med å tiltrekke ny og kompetansekrevende næringsvirksomhet.
Oppland Arbeiderparti vil at:
Kompetansemiljøet på Vinstra Vidaregåande skule videreutvikles
Samarbeidet mellom skole og lokalsamfunn / næringsliv styrkes
Bedre informasjon om utdanning og yrkesvalg gis
Samferdsel
Trafikken er stor på E6 gjennom Midt-Gudbrandsdalen, både av tungtransport og persontrafikk. Flere strekninger tilfredsstiller ikke kravene til standard på stamveg. For næringslivet i regionen representerer riksveg 27 en viktig forbindelse til Hedmark og Østerdalen. Vi ser også at kollektivtilbudet, og spesielt jernbanetilbudet, har utviklet seg negativt de siste årene.
God standard, sikre veier og et godt kollektivtilbud er viktig for en effektiv og trygg transport av innbyggere, varer og tjenester.
Oppland Arbeiderparti vil at:
E6 gjennom Gudbrandsdalen rustes opp og legges om
Riksveg 255 utbedres og riksveg 27 opprustes til helårsveg
Kollektivtilbudet, spesielt jernbanetilbudet, tilrettelegges for de behov som finnes
Næringsutvikling
Med den vilje til fleksibilitet og aksept for avstander som etter hvert er blitt vanlig, kan vi betegne Midt-Gudbrandsdal som et felles arbeids- og boligmarked. Det bør i sterkere grad også prege arbeidet med næringsutvikling i regionen. Det er viktig at det blir lagt til rette for et allsidig og variert næringsliv.
Oppland Arbeiderparti vil:
Stimulere til nyskaping, økt kompetanse og samarbeid for å oppnå konkurransedyktige arbeidsplasser, spesielt for ungdom
Videreutvikle samarbeidet innen næringsutvikling og helhetlig markedsføring av regionen
Stimulere til økt utnytting av lokale ressurser og videreforedling av råstoff
Kultur
Et rikt og variert kulturliv kjennetegner regionen. I en situasjon med mange tilbud som kjemper om folks oppmerksomhet og tid, er det viktig at vi også innenfor kulturområdet tenker regionalt. Det er viktig å øke forståelsen av kulturens egenverdi og at gode kulturtilbud og deltakelse er viktig for økt trivsel og bedre helse. Likeledes at kulturen er en viktig faktor i næringsutviklingen.
Oppland Arbeiderparti vil:
Arbeide for en kulturbasert næringsutvikling gjennom bl.a. større satsing på de kulturelle "fyrtårna" i regionen, med særlig vekt på fylkets eget tusenårssted; Dale-Gudbrands gard på Hundorp, Peer Gynt stemnet og store vinterarrangement i Kvitfjell.
Helse
Trygghet og tilgjengelighet i forhold til gode helsetilbud er av avgjørende betydning for at folk vil bo i distriktene. Målene for regionen vil være forankret i dette.
Oppland Arbeiderparti vil arbeide for at:
Det desentraliserte helsetilbudet på Otta videreutvikles
Et godt ambulansetilbud, herunder Luftambulansen på Dombås, sikres
Miljø
Kulturlandskapet og den friske og reine naturen er viktige kvaliteter for innbyggerne og som grunnlag for reiselivsnæringa. .
Oppland Arbeiderparti vil arbeide for:
Lokal forvaltning av utmark, herunder lokal styring av rovviltforvaltningen
Sikring av villreinens leveområde
Sikring av kvalitetene i kulturlandskapet
Regionalt program for Nord-Gudbrandsdal
Primærnæringene og offentlig tjenesteyting dominerer sysselsettingen i regionen.
Hovedutfordringen fremover blir å skape en positiv befolkningsutvikling. Samarbeid i regionen, med fylkeskommunen og sentrale myndigheter, vil være viktig for å sikre tjenester og skape større interesse for regionen.
Utdanning
Oppland Arbeiderparti vil ha en desentralisert skolestruktur med god kvalitet og brede fagtilbud i regionen. Vi er åpne for å endre på struktur og organisering, blant annet gjennom regional skoleledelse og spesialisering av det enkelte skolested. Reiseavstander skal være kortest mulig, og regionale særpreg og fortrinn skal vektlegges.
Oppland Arbeiderparti vil:
Ha fleksible løsninger for å sikre rekrutteringen til små lærefag
Arbeide for å sikre permanente høyskoletilbud på Otta
Samferdsel
Veiene er den viktigste livsnerven i regionen. Oppland Arbeiderparti vil arbeide for at rammene for investering til utbygging og vedlikehold av veinettet økes.
Oppland Arbeiderparti vil videre være en pådriver for å sikre togtilbud som imøtekommer regionens behov, både i forhold til gods- og persontrafikk.
Oppland Arbeiderparti vil arbeide for at:
Vedlikeholdsarbeidet over Vågårusta fullføres
Rutetilbudet på bussene samsvarer med reelle behov
Utbygging av E6 gjennom Gudbrandsdalen blir prioritert
Omlastningsterminal på Otta bygges
Bygging av gang- og sykkelveisystem langs E6, E136 og riksvei 15 intensiveres
Næringsutvikling
For å få til god distriktspolitikk og utvikle robuste regioner er det viktig at partnerskapsavtalen mellom Oppland fylkeskommune og kommunene i regionen styrkes.
Oppland Arbeiderparti vil:
Sikre ordningen med interkommunale BU-midler i regionen
Ved deling og salg av landbrukseiendommer, arbeide for å styrke gjenværende bruk og sikre fast bosetting
At statlige arbeidsplasser etableres i regionen
Styrke Otta som regionsenter
At sentralt plassert næringsliv utfordres til å legge virksomhet til regionen
Videreutvikle Vågå Næringshage som kompetansemiljø med hele regionen som virkeområde
Kultur
Gode kulturtilbud gjør regionen mer attraktiv. Nord-Gudbrandsdalen er rik på naturopplevelser, kulturminner og tradisjoner. Denne rikdommen må foredles og synliggjøres for innbyggere og tilreisende.
Oppland Arbeiderparti vil:
Arbeide aktivt for økte bevilgninger fra staten, slik at regionalt kulturhus kan realiseres
Sikre ressurser til museet i Nord-Gudbrandsdal
At kommunene skal ha regionfokus på enkelte ungdomstilbud
Helse
I en region med store avstander, er det å ha trygge helsetilbud avgjørende.
Oppland Arbeiderparti vil:
Opprettholde basen for luftambulansen på Dombås
Sikre rammebetingelser og videreutvikle de desentraliserte helsetjenestene på Otta
Arbeide for å etablere fødetilbud på Otta
Arbeide for å styrke Kirkens familievernkontor på Otta
Miljø
Oppland Arbeiderparti vil:
Arbeide for lokal forvaltning av utmark, herunder lokal styring av rovviltforvaltningen
Sikre villreinens leveområde i Rondane og Ottadalsområdet
Ha en bærekraftig utbygging av hytter og hytteområder
Regionalt program for Hadeland
Hadelandsregionen har sterk vekst. Det er derfor nødvendig å legge til rette slik at regionen på en god måte kan ta imot utfordringene dette fører med seg, med hensyn til barnehager, skoler, arbeidsplasser, kommunikasjoner og arealbruk.
Utdanning
Det er i dag tre videregående skoler på Hadeland. Det er besluttet å bygge ut på Roa og Brandbu og legge ned Gran. Det er viktig å arbeide for at ungdommen i Hadeland får gode og framtidsrettede videregående skoletilbud. Det desentraliserte høgskoletilbudet er av stor betydning for Hadeland.
Oppland Arbeiderparti vil:
Bygge ut de videregående skolene på Hadeland for å møte elevtallsutviklingen
Utvikle det desentraliserte høgskoletilbudet i regionen
Samferdsel
Som et ledd i målet om null dødsulykker på norske veier er trafikksikring et av våre satsningsområder. Gjøvikbanen er en viktig samferdselsåre for Hadeland. Vi mener at den nedprioriteringen som har skjedd på Gjøvik-banen ikke kan aksepteres. Hadeland har mange som pendler ut og inn av regionen daglig. Gode kollektivtilbud er derfor av stor betydning.
Oppland Arbeiderparti vil at:
Gjøvik-banen utvikles med nytt materiell og banestrekningen opprustes
Utbygging av RV 4 og RV 35 kan skje raskt
Næringsutvikling
Med kort vei til Oslo og Gardermoen er Hadeland en region som har et stort potensial til å tiltrekke seg arbeidsplasser. Oppland Arbeiderparti ønsker å bygge opp under disse muligheten.
Oppland Arbeiderparti vil:
Arbeide for nye arbeidsplasser på Hadeland
Bidra til at den nedlagte skogskolen kan nyttes til næringsutvikling og kompetanseutvikling i regionen
Videreutvikle bioenergi som næringsvirksomhet
Kultur
Hadeland har et mangfoldig kulturliv som det er viktig å ta vare på og utvikle.
Oppland Arbeiderparti vil:
Samarbeide med den videregående skolen på Brandbu for etablering av nytt bibliotek i Gran
Helse
Helsetilbudet i regionen må sikre nærhet og trygghet til befolkningen. Rus og psykiatri problemer, spesielt blant barn og unge er økende. Dette samfunnsproblem krever innsats på flere områder.
Oppland Arbeiderparti vil:
Ha tilgang på psykiatritilbud til alle som trenger det
Arbeide for at familievernkontoret blir et fulltids og permanent tilbud for Hadeland
Miljø
På Hadeland arbeides det med interessante prosjekter innenfor bioenergi. Oppland Arbeiderparti ønsker å være pådriver for å videreutvikle dette.
Oppland Arbeiderparti vil:
Satse på Hadeland i utvikling av bioenergi
Arbeide for at en større andel av tungtransporten blir lagt over til jernbanen
Sikre kulturlandskapet og sørge for nok grøntareal i tettstedene gjennom god planlagt arealbruk
Regionalt program for Valdres
Det er viktig å opprettholde folketallet i Valdres ved å styrke de arbeidsplassene vi har og legge til rette for nye næringer. Vi må sørge for at ungdommen finner det interessant å etablere seg i Valdres etter endt utdanning. Valdres har mange kvaliteter som det er viktig å markedsføre for å stimulere til tilflytting.
Utdanning
Gode muligheter for utdanning er et viktig grunnlag for bosettingen i regionen. Det er viktig med kompetanseutvikling på de områdene der Valdres trenger arbeidskraft.
Oppland Arbeiderparti vil:
Arbeide for et bredest mulig tilbud på Valdres Vidaregåande skule
Videreutvikle høyskoletilbudet
Øke kompetansen innen reiseliv
Støtte etableringen av et kompetansesenter innen fjellbasert friluftsliv i Tyin / Filefjellområdet
Samferdsel
ode kommunikasjoner en forutsetning for bosetting og næringsliv. Med økende trafikk blir trafikksikringstiltak mer og mer viktig.
Oppland Arbeiderparti vil:
Være en pådriver for at E - 16 opprustes til stamvegstandard
Videreføre opprustinga av riksveg 33
Videreutvikle tilbudet på Fagernes lufthavn Leirin
Satse på busstilbudet i distriktet, spesielt med hensyn til ungdommens behov
Arbeide for økte bevilgningene til gang- og sykkelveger
Næringsutvikling
For Valdres er det viktig å styrke og utvikle eksisterende næringer og arbeidsplasser. Samarbeid mellom landbruk og reiseliv kan skape grunnlag for ny næring. I tillegg må vi legge til rette for annen næringsvirksomhet.
Oppland Arbeiderparti vil:
Videreutvikle Valdres Næringshage
Sikre ordningen med interkommunale BU - midler i Valdres
Ved deling og salg av landbrukseiendommer, arbeide for å styrke gjenværende bruk og sikre fast bosetting
Støtte regionen i arbeidet med å få statlige arbeidsplasser
Arbeide for at Valdres skal bli kjerneområde for stølsdrift
Støtte arbeidet med å videreutvikle Planteforsk Løken som et forskningssenter for fjellregionen
Kultur
Kulturtiltak skaper trivsel og tilhørighet for innbyggerne. Valdreskulturen er også viktig som grunnlag for næringsutvikling i forbindelse med reiselivet.
Oppland Arbeiderparti vil:
Videreføre tiltakene i prosjektet «Ung i Valdres»
Støtte arbeid med å nytte Valdres-kulturen som grunnlag for næringsutvikling
Støtte arbeidet med å utvikle kulturtorg på Fagernes
Satse på idrettsanlegg / nærmiljøanlegg
Sikre ressurser til Valdres folkemuseum
Helse
Nærhet til helsetilbudet gir trygghet for innbyggerne. Samfunnsøkonomisk vil det også gi gevinst å videreutvikle helsetilbudet i regionen.
Oppland Arbeiderparti vil:
Arbeide for å opprettholde Valdres Fødestue
Støtte Valdres-regionen i arbeidet med forbyggende helsearbeid
Utvikle Valdres Distriktsmedisinske senter / sykestue
Utvikle psykiatritilbudet, særlig for barn og ungdom
Opprettholde ambulansetilbudet
Miljø
Valdres har frisk og ren natur. Dette er det viktig å ta vare på både for innbyggerne og som grunnlag for reiselivsnæringen.
Oppland Arbeiderparti vil:
Arbeide for lokal forvaltning av utmark, herunder lokal styring av rovdyrforvaltningen
Ha en bærekraftig utbygging av hytter og hytteområder
Regionalt program for Lillehammer-regionen
I Lillehammer-regionen finner vi et bredt sammensatt kompetansemiljø. Det er viktig å sikre vekst og utvikling av forsknings- og utdanningsmiljøene.
Samspillet mellom kompetansemiljøene, offentlige og private aktører er viktig for å stimulere til utvikling og vekst for næringslivet i regionen og i Innlandet. Infrastruktur som Informasjons- og kommunikasjonsteknologi (IKT) og samferdsel er viktige satsinger for å bygge opp under dette.
Utdanning
En hovedutfordring for å sikre og utvikle nye arbeidsplasser er forskning og utdanning.
Oppland Arbeiderparti vil at:
Lillehammer-regionens videregående skoletilbud videreutvikles i samsvar med befolkningens ønsker og næringslivets behov
Høgskolen i Lillehammer og Hærens kompetansesenter på Jørstadmoen skal sikres utviklingsmuligheter og forsvarlig økonomi
Toppidrettsgymnaset skal opprettholdes
Samferdsel
Regionen er avhengig av god kommunikasjon fra Oslo og Gardermoen. Lillehammer-regionen som område for felles bo - og arbeidsmarked for innbyggerne er avhengig av gode interne kommunikasjonsmuligheter.
Oppland Arbeiderparti vil:
Arbeide for at E6 oppgraderes og at rute- og jernbanetilbudet mellom Oslo og Gudbrandsdalen forbedres
Oppgradere RV 255
Næringsutvikling
Lillehammer-regionen har et bredt og sammensatt næringsliv - med både tradisjonelle og nyere næringer. Regionens ståsted for skog- og landbruksvirke, industri, media, kultur, turisme og IKTnæringer må sikres tilfredsstillende vilkår for videreutvikling.
Oppland Arbeiderparti mener at:
Lillehammer-regionen må videreutvikles som turistområde
Miljøene i Fakkelgården, Kunnskapsparken, Østlandsforskning, Maihaugen og Høgskolen i Lillehammer må styrkes og sikres gode muligheter for videreutvikling og samordning
Kultur
Kulturtilbud gir folk opplevelser og innhold i hverdagen som betyr mye for enkeltmenneskets livskvalitet. Samtidig styrker det lokalsamfunnets mulighet for bosetting. Et godt kulturtilbud betyr mye for både turistnæring og annet næringsliv i regionen.
Oppland Arbeiderparti vil arbeide for:
En utvikling av idrettsanleggene i regionen
En utvikling av kulturinstitusjonene i regionen i samarbeid med kommunale og statlige myndigheter
At kommunene og fylkeskommunen sammen tar ansvar for tilbud til ungdom, gjennom bl.a. å satse på et regionalt elevsenter på Lillehammer
Helse
Helsetilbudet skal garantere at innbyggerne føler trygghet og nærhet for viktige helsetjenester. Sykehuset på Lillehammer er i denne sammenheng viktig for befolkningen helt nord til Lesja.
Oppland Arbeiderparti vil at:
Fødetilbud og kompetansemiljøet for mor / barn - tjenester opprettholdes og utvikles på Lillehammer
Akuttavdelingen ved Sykehus Lillehammer Sykehus skal bevares
Laboratoriemiljøet på Lillehammer, som den eneste mellom Oslo og Trondheim, skal satses på som en viktig base for Helse Øst
Miljø
Lillehammer-regionen har attraktive turområder som må ivaretas for innbyggerne og turister. Lokalsamfunnet har ansvar for globale miljøutfordringer.
Oppland Arbeiderparti vil:
Støtte samarbeidet i Mjøsområdet for å utvikle gode ordninger for avfallsbehandling i innlandet
At Fylkeskommunen skal samarbeid med kommunene og høgskolene for å videreutvikle miljøvennlige energiformer og kompetansemiljøer gjennom eierskap i energisektoren
At Fylkeskommunen skal sikre kollektivtilbudet i regionen, for å redusere forurensing og minske bilbruken
Avslutning: Kjære velger!
Arbeiderpartiet håper på velgernes tillit i neste 4-års periode. Med et slikt grunnlag skal vi i SAMMEN arbeide for å skape et godt og livskraftig Oppland, hvor alle trives og har en meningsfylt tilværelse som er fylt med livskvalitet.
Vi vil ha en åpen dialog og i SAMMEN med deg finne fram til de beste løsningene i utvikling av Opplands-samfunnet.
Oppland fylkeskommune er tillagt et ansvar og lederskap for samfunnsutviklingen i eget fylke. For å lykkes må vi på vegne av Opplands-samfunnet være aktive pådrivere overfor sentrale myndigheter og andre miljøer.
Oppland fylkeskommunen har ansvaret for videregående skoler, kultur og kulturminnevern, samferdsel og næringsutvikling.
I utforming av fylkets politikk på ulike områder er vi avhengig av en god dialog og samarbeide med kommuner, statlige etater, næringsliv og utdanningsinstitusjoner, for å nå de mål vi i fellesskap ønsker for eget fylke.
Vi håper at du vil være med oss, slik at vi i SAMMEN kan arbeide for å opprettholde levende og livskraftige bygdesamfunn og godt fungerende regionsentra og byer.
På valgdagen er du som er med og bestemmer hvilken politikk som skal føres de neste 4 år. Vi håper på din stemme på valgdagen.
Audun Tron
Fylkesordførerkandidat
