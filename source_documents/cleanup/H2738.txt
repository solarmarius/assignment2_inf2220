
Tirsdag 12. september 1995
Bondevik fra valgkamp til valgkamp:
FØRER EU-VALGKAMP FOR SVENSK SØSTERPARTI
-Når Sverige først har gjort det valget at de ønsker å være medlemmer i EU, er det viktig at også en kristendemokratisk politiker kan tale Sveriges sak i Europa-parlamentet. Det sier Kristelig Folkepartis parlamentariske leder Kjell Magne Bondevik, som onsdag er i Stockholm for å drive valgkamp for det kristen-demokratiske partiet KdS til Europa-parlamentet.
-KdS har en reell sjanse til å få ett av de svenske mandatene i Europa-parlamentet, sier Kjell Magne Bondevik, som sier han setter pris på å bli bedt om å gi "drahjelp" til KrFs svenske søsterparti. Partiet stiller med to lister til Europa-valget. Den ene toppes av en EU-tilhenger, mens den andre toppes av nei-kvinnen Birgitta Sacrédeus. Ved opptellingen slås stemmene til de to listene sammen, og den av de to som har fått flest stemmer, blir den svenske KdS-delegaten i Europa-parlamentet.
I løpet av onsdagen skal den norske KrF-eren delta på torgmøte, kafékveld og ha flere møter med pressen. Det er også mulig han kommer til å være gjest i TV4s morgensending før han reiser tilbake til Norge torsdag formiddag. (KrF-Press/NPE)
