
Berlevåg FrP
Presentasjon av Berlevåg FrP's valgprogram i avisen Finnmarken juli 2003
Berlevåg FrP's valgprogram
Berlevåg Fremskrittsparti hilser til gamle og nye velgere av FrP ved Stortingsvalg og alle som sympatiserer med partiets politikk.
Som kjent stiller Fremskrittspartiet til valg for første gang i Berlevåg kommune.
Vi har ambisjoner om et god valg. Med et sterkt mandat fra innbyggerne, vil vi kunne påvirke kommunens fremtid med FrP sine politiske visjoner.
Valgdagen nærmer seg med stormskritt og Fremskrittspartiet vil i kjent stil som alltid, være først på banen. Med dette ønsker vi å fange velgernes oppmerksomhet så tidlig som mulig, før media og postkasser flyter over av valgpropaganda fra de øvrige partier. Berlevåg FrP mener at vårt valgprogram fortjener udelt oppmerksomhet fra velgerne i vår kommune.
Hermed vil vi presentere Berlevåg FrP sitt program for kommende kommunevalg.
Fremskrittspartiets hovedoppgaver:
· Arbeide for sterk nedsettelse av skatter, avgifter og offentlige inngrep
· skattelette gir alle mer å rutte med og skaper aktivitet. Det skal være et lavest mulig totalt skatterykk og kommunene skal selv fastsette sitt skattenivå.
Berlevåg FrP og FrP sentralt vil arbeide hardt og i samarbeid med fiskere, fisketilvirkere og forskere for å finne optimale løsninger for at foredlingen av våre råstoffer fra havet blir lønnsomt og at Finnmark i langt større grad får tilgang til de verdier våre råstoffer bringer til landet. Vi vil at kommunen og fylket blir mer offensive for etablering av næringsvirksomhet og støttende til allerede etablert virksomhet, slik at arbeidsplasser kan skapes og bevares/sikres.
Berlevåg Fremskrittsparti vil:
· styrke og forlenge rullebanen til bruk for større fly i forbindelse lufttransport av fersk fisk til fjerne markeder.
· motarbeide innføring av eiendomsskatt og redusere kommunale avgifter.
· arbeide målbevist og hardt for å motvirke utflytting av ungdom og unge familier fra kommunen ved å skape flere arbeidsmuligheter, sikre kulturtilbudet og øke trivselen.
· sikre museumsdriften og videreutvikle Havnemuseet med tanke på nødvendig utvidelse.
· sikre tilstrekkelige midler for å høyne standarden ved Berlevåg skole i forbindelse med fremtidige indeksreguleringer (prisøkninger).
· at videregående skole i størst mulig grad skal kunne tas i Berlevåg. Dagens IT-teknologi muliggjør dette.
· at kommunen og næringslivet avsetter midler for å oppfordre skoleelever til å ta relevant utdannelse for yrkeskarriere i Berlevåg, slik at flest mulig av vår ungdom blir boende i hjemkommunen.
· øke bemanningen ved Helsesenteret slik at arbeidspresset for de ansatte avtar og dermed tillater bedre omsorg og heving av aktivitetsnivå for de eldre.
· at kommunen øker innsatsen for å sikre en tilstrekkelig legedekning, herunder tannleger.
· at kommunen øker innsatsen for etablering av næringsaktivitet, også med tanke på rekruttering av ungdommen til fiskeryrket. Sikring av tilstrekkelige kvoter (kvotepool).
· ha fritt fiske av kongekrabber for den lokale flåten, slik at bestanden ikke utryddes, men holdes på et bærekraftig nivå for kommersiell fangst.
· i likhet med partiet sentralt ha fritt fiske for båter under 40 fot.
· frede lodda i 3-5 år for å øke matresursene for torsk og annen fisk.
· ha trålfrie soner i fiskens oppvekstområder.
· ha kommersiell fangst på sjøpattedyr som truer fiskebestandene.
· legge til rette for etablering av lokal sjøbasert katastrofeberedskap med tanke på petroleumsaktiviteten
· tilrettelegge for økt turisme. Herunder vinterturisme. (Ekstremopplevelser etterspørres i økende grad i verden). Forlengelse av rullebanen er viktig i den forbindelsen.
· øve press på samferdselsmyndighetene for opprusting av riksvei 890.
· oppruste Molvikveien med fast veidekke.
Den 9. Januar 2003 avholdt Berlevåg Fremskrittsparti årsmøte/nominasjonsmøte.
