
23.10.02
Arne Lyngstad, KrF
Motbydelig handel
"Handel med kvinner er ikke noe annet enn en forferdelig og dypt tragisk slavehandel. Unge kvinner fra våre nærområder i Baltikum og Russland får tilbud om gode jobber i Norden og ender opp med å bli solgt som sexslaver til Europa. Dette er uverdig", sier Arne Lyngstad (KrF) - leder av Medborger- og Forbrukerutvalget i Nordisk Råd.
Nordisk Råd vil styrke innsatsen for å hjelpe kvinnene i Nordvest-Russland og Baltikum. Det skal skje ved å sette i gang med opplæringsprogram og låneordninger rettet mot kvinner. "Ved hjelp av disse ordningene vil vi hjelpe kvinner til å skape sine egne arbeidsplasser, men også arbeidsplasser for andre kvinner. På denne måten ønsker vi å redusere rekrutteringen til prostitusjonen og å styrke kvinnenes muligheter til å klare seg selv", sier Arne Lyngstad.
I tillegg til ordninger som skal hjelpe kvinnene til et bedre liv der de bor, vil Nordisk Råds Medborger- og Forbrukerutvalg fremme et forslag som setter fokus på kvinnenes behov for beskyttelse i det landet de kommer til.
"Kvinner som har vært utsatt for trafficking vil kunne være i livsfare dersom de forsøker å komme bort fra prostitusjonsmiljøet. De har rett på en individuell prøving av sin søknad for å få oppholdstillatelse. En slik oppholdstillatelse skal også kunne gis på humanitært grunnlag eller ved beskyttelsesgrunner i overenstemmelse med FNs konvensjoner," sier Lyngstad.
Lyngstad peker på at erfaringene fra Sverige, som har kriminalisert sexkjøperne, viser at bakmenn unngår Sverige når de skal etablere seg. Det blir for vanskelig fordi det ikke finnes noe åpent sexmarked. "Jeg er villig til å diskutere positive og negative erfaringer fra Sverige for å få stoppet denne virksomheten ", avslutter Lyngstad
Forslaget fra Medborger- og Forbrukerutvalget skal opp til behandling på Nordisk Råds sesjon i Helsingfors 29-31 oktober.
