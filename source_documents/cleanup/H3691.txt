
5.2.97
Morten Lund,
STRØMPRISENE UINTERESSANTE FOR ARBEIDSMINISTEREN
- Kommunal- og arbeidsminister Opseth støtter ikke fagbevegelsens krav om en snarlig evaluering av Energiloven og energimarkedet. Dette kom fram i Stortingets spontan-spørretime der statsråden uttrykte undring over at han skulle få spørsmål om strømprisenes virkning for norske arbeidsplasser, sier Senterpartiets kommunalpolitiske talsmann Morten Lund.
Fagbevegelsens krav er sist gjentatt av leder i Fellesforbundet, Kjell Bjørndalen i en kommentar til at bedriften Becromal i Notodden skrinlegger sine utvidelsesplaner som ville gi 15 nye arbeidsplasser. Lederen i Telemark Arbeiderparti har beskrevet situasjonen som tragisk når strømprisen går over fra å være et fortrinn til å bli en trussel for bedriftene. -Senterpartiet er enig i den beskrivelsen, og vil få til forbedringer i loven som sikrer stabile og lavere strømpriser, sier Lund.
Det kom også fram i statsrådens svar at han betrakter de planlagte strøm -kabler til kontinentet som en fordel for norsk næringsliv. Undersøkelser den senere tid, bl.a. fra Coopers & Lybrand, konkluderer med at strømprisene våre vil nærme seg europeisk nivå pga. av disse kablene, og at dagens høge nivå derved vil vedvare eller stige. Sysselsettings-statsråden kunne ikke gjøre rede for om det er foretatt undersøkelser om virkningen for vårt næringsliv hvis dagens skyhøge strømpriser fortsetter som følge av disse kabelforbindelsene.
- Vi har en Regjering som applauderer den markedsstyrte prisutviklingen på strøm, og som nekter å synliggjøre virkningen av denne politikken for norske arbeidsplasser. Regjeringen er likegyldig til det som vanlige folk oppfatter som alvorlige problemer, sier Morten Lund.
