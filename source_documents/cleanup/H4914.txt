
21. juni 2001
Siri Hov Eggen
Feministbrev
Siri Hov Eggen, leder kvinnepolitisk styre i Akershus samt fylkestingspolitiker, skriver om sine erfaringer i aksjeselskapstyrer i feministbrev 21. juni 2001.
.Kjære feminist
Jeg sitter i to aksjeselskapstyrer. Begge steder som politisk representant - begge i selskap med 100% offentlig eide aksjer.
I det ene styret er jeg styremedlem, og er med på å forvalte store penger tjent gjennom produksjon og salg av strøm. I dette styret er vi flere kvinner, og etter en tid har to av oss en allianse eller nettverk som består i å diskutere saker og lufte forslag for hverandre før møtene. Det er godt å ha en alliert i møtene. At hun er Høyrejente betyr ikke noe - hennes støtte er helt uvurderlig for meg. I dette styret er det lett å være kvinne - vi får gjennomslag for våre ideer og våre forslag. Jeg har tillit i partiet på at min jobb er bra fordi jeg har kunnskap og engasjement på sektoren.
I det andre styret er jeg styreleder. Virksomheten utdanner og selger oppdragstjenester. Styremedlemmene er en blanding av fagfolk og politikere. I dette styret har jeg ingen autoritet og liten eller ingen gjennomslagskraft for forslagene mine. Mer enn en gang har jeg merket på debatten at mine meninger skiller fra de andres. Jeg står ofte alene - og noen ganger stemmer de andre ned mine forslag. Her er det ingen allianser eller nettverk - her er jeg helt alene. Men jeg oppdaget at folk tror jeg bestemmer - at folk tror jeg har autoritet bare ut fra tittelen.
Dette er mine erfaringer med AS styrer. Sikkert ikke spesiell eller særlig merkverdig.
Jeg tror at mange kvinner vil kjenne seg igjen i noe av dette.
Det har vært en viktig sak for kvinnebevegelsen å jobbe for flere kvinner i slike styrer. Vi har forandret likestillingsloven og ser gjerne at aksjeloven kommer etter. Det er viktig at slike styrer og slike foretak også styres av kvinner. Mange steder er dette slett ikke så naturlig - og mange menn skjønner ikke helt poenget.
Men hvis kvinner - som meg - føler oss små og ubetydelige i slike styrer, hvorfor skal vi da sitte der?
Noen vil si at dette bare har med kvotering å gjøre. Jeg mener at dette har med oss sjøl å gjøre. At noen ganger må vi tørre å gjøre ting som ikke alltid er like lett. Kanskje jeg lærer mer i et styre der jeg sliter med å overbevise de andre om mine standpunkt?
Mange i kvinnebevegelsen har snakket om at det er viktig med kvinner i slike styrer. Få har snakket om at dette ikke er lett eller morsomt. At det er en jobb som skal gjøres - en jobb som krever masse tid til å lese og skjønne. En jobb som utfordrer fordi en av dine mannlige styrekollegaer synes det er bare tull at du sitter der og mener noe.
Det er dette vi trenger nettverk til. Vi trenger å dele erfaringer, og vi trenger å støtte hverandre slik at vi orker et møte til.
Fordi vi trenger å overleve ute i denne jungelen av mannlige normer, regler og oppfatninger. Overleve slik at hvis vi om en stund når vi er mange nok kan lage våre egne regler.
Vi treffes igjen da!
Og helt til slutt - det er hyggelig å ha et nettverk med ei Høyrejente. Hun har det av og til ikke helt lett hun heller. Og når det ser som verst ut - ja da er det godt å le litt !!
