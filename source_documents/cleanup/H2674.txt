
Fredag 1. desember 1995
Stortingsrepresentant Odd Holten:
E18-FEILEN MÅ RETTES OPP
- GLASSVERKETS DRIFT MÅ FORTSETTE
Bevilgningene til E18 som forsvant på grunn av feilvotering i Stortinget tidligere i høst, må komme på plass igjen under behandlingen av salderingsproposisjonen fra regjeringen. Det er også viktig at PLM/Moss Glassverk opprettholder sin produksjon i 1996, til spørsmålet om grunnavgift på engangsemballasje er avklart. Det sier Kristelig Folkepartis Østfold-representant Odd Holten.
Flertallet i Samferdselskomiteen gikk inn for å øke bevilgningene til utbygging av E18, men på grunn av en voteringsfeil da komiteens innstilling ble behandlet i Stortinget, falt disse midlene ut igjen av budsjettet.
-Arbeiderpartiets fire Østfold-representanter bør ha en særlig interesse av at dette kommer på plass, så jeg er frimodig nok til å utfordre dem på dette, sier Odd Holten.
Odd Holten sier han er glad for regjeringens forslag om å gi 12 millioner til PLM/Moss Glassverk med tanke på å opprettholde produksjonen i 1996. -Spørsmålet om å fjerne grunnavgiften på engangsemballasjen er ennå ikke avklart etter at det ble bragt inn for ESA-domstolen, men det er viktig at glassgjenvinningsmiljøet i Østfold blir bevart. Det er som kjent det eneste i landet, sier Odd Holten (KrF-Press/NPE).
