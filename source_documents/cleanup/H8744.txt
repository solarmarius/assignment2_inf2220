
Dato: 05.11.04
Sortingsrepresentant Øyvind Korsberg (FrP)
FRP ER AVVENTENDE TIL KVOTESYSTEM
FrP er positiv til bruk av kvotehandel som virkemiddel i klimapolitikken, men vil kjempe for et kvotesystem som ikke ofrer norsk industri på symbolpolitikkens alter.
Fremskrittspartiet advarer mot å innføre en særnorsk ordning når Stortinget skal utarbeide et tidlig kvotesystem for utslipp av såkalte klimagasser.
- For FrP er det en forutsetning at det norske kvotesystemet skal være en del av et stort internasjonalt marked som ikke virker konkurransevridende for norsk industri. Erfaringene fra tidlig kvotehandel i Danmark og UK viser at kvotehandel i små markeder ikke fungerer på grunn av manglende likviditet og bruk av markedsmakt, sier Øyvind Korsberg, miljøpolitisk talsmann i FrP
Korsberg minner om at en viktig forutsetning for et tidlig kvotesystem var at det skulle utvikles i nær dialog med industrien, og at systemet samtidig skulle klare å sikre konkurranseevnen til prosessindustrien". Signalene fra Regjeringen denne uken om at hoveddelen av utslippsreduksjonene skal tas i Norge gjør Korsberg bekymret.
- Det vil innebære at norsk industri IKKE får gjøre klimatiltak der hvor man får mest miljø for pengene, men i stedet må gjøre kostbare og mindre effektive investeringer i den allerede miljøvennlige industrien i Norge, sier Korsberg.
Korsberg håper AP, regjeringspartiene og SV besinner seg og fraviker sine krav om at brorparten av utslippsreduksjonene skal foretas i Norge, slik de stod fast på under stortingets behandling av Klimameldingen i 2002.
- Jeg grøsser med tanken på konsekvensene for langsiktig industriutvikling i Norge dersom norsk konkurranseutsatt industri kun får kjøpe kvoter i et særnorsk marked og til en pris som vil være langt høyere enn i EUs marked. Sammenlign dette med at våre europeiske konkurrenter kan få gratis kvoter for mesteparten av sitt utslippsbehov og samtidig måtte betale en langt lavere kvotepris for de kvoter de må kjøpe. Det vil ikke ta lange tiden før alle nyinvesteringer i industrien kanaliseres ut av landet og ut av kvotesystemet i sin helhet, avslutter Korsberg.
