
Tirsdag 16. juni 1992
Per Sævik (KrF) om forandringene i forsvaret:
ET MÅL Å BEVARE TILSTREKKELIG FORSVARSEVNE
Det må være et mål å bevare et forsvar med tilstrekkelig slagkraft til at det fyller sin oppgave på best mulig måte, selv om man omstrukturerer Forsvaret, og skjærer ned på ressursene. Det sa stortingsrepresentant Per Sævik (KrF, Møre og Romsdal) da Stortinget tirsdag behandlet innstillingen fra Forsvarskomiteen om visse organisa-sjonsendringer i Forsvaret.
Per Sævik gikk ut fra at det var bred enighet omkring den realitetsbeskrivelse som komitéinnstillingen la til grunn, men han ønsket likevel å peke på at verden rundt oss ikke nettopp bærer preg av at det er "den store freden" som har senket seg over Norges nær-områder.
-Det er en kjensgjerning at "vår store nabo i øst" fremdeles sitter med en militær makt som representerer uhyggelige perspektiver. Dette, sammen med de store lagrene av atomavfall som ikke er oppbevart på en forsvarlig måte, må også ses på i et sikkerhets-politisk perspektiv, sa Per Sævik. Han viste også til situasjonen i Sentral-Europa der Tyskland og Frankrike ser ut til å være i ferd med å bygge opp sin egen hærstyrke, og der det er en situasjon i Jugoslavia som etter Sæviks mening bekrefter at man har et apparat som på langt nær er godt nok til å møte de utfordringene man står overfor.
Per Sævik konkluderte med at det norske forsvaret idag står overfor de største utfordringene på mange år.
-Vi er i en situasjon som krever omstillinger både ut fra økonomiske og militære vurderinger. Denne situasjonen krever også stor omstillingsevne fra Forsvarets personell, sa han. Han minnet også om den politiske utfordringen som ligger i kravet til dristighet og nytenking med tanke på de mange lokalsamfunnene som berøres av denne omstillingen.
-Det vil være spesielt viktig at en klarer å ta disse utfordringene med den hovedmålsettingen at Norges også i framtida skal ha et forsvar som setter oss i stand til å forsvare Norges interesser med de ressursene dette storting er villig til å prioritere til forsvarsformål, avsluttet Per Sævik sitt innlegg i Stortinget tirsdag.
