
Torsdag 4. august 1994
Forsvarspolitisk talsmann Are Næss (KrF):
Pressestoff fra Kristelig Folkeparti
KOM I ILDLINJEN I DUBROVNIK
Under et et feriebesøk i Dubrovnik i Kroatia i forbindelse med levering av nød-hjelpsutstyr til et sykehus, kom han i ildlinjen på en annen måte enn han er vant med, Kristelig Folkepartis forsvarspolitiske talsmann Are Næss. Plutselig ble Dubrovnik utsatt for et kraftig granatangrep fra serbiske stillinger, og stortings-representanten fra Hordaland og hans 16 med-reisende måtte evakueres. Angrepet mot Dubrovnik var det første på over ett år, og ble av lokale representanter sett på som et forsøk på å skremme vekk turistene, som har begynt å besøke byen igjen.
-Bakgrunnen for granatangrepet søndag 24. juli var en grenseepisode dagen før mellom serbere og kroater, der to serbere var blitt drept. De 10-20 granatene som ble avfyrt mot Dubrovnik-området førte til flere branner og stor skade, og til at to små barn ble drept. Kroatiske myndigheter så det dels som en hevnaksjon og dels som en aksjon for å skremme vekk turister. Derfor har også myndighetene i Kroatia prøvd å dysse angrepet ned, de vil nødig rokke ved inntrykket av at "det er trygt i Dubrovnik", sier Are Næss. Det kunne se ut som turismen i landet er i ferd med å bygge seg opp igjen, særlig i nord, legger han til.
UROLIG STEMNING
Are Næss sier at angrepet mot Dubrovnik-området bekrefter at det er en labil situasjon i det tidligere Jugoslavia. -Angrepet kom uventet, men uventede ting skjer i labile områder, sier han.
Han forteller at folk og myndigheter i Kroatia virker urolige med tanke på utviklingen i området. Ikke minst gjelder dette skjebnen til fredsplanen som femmakts-gruppen har utarbeidet, og hva som skjer når FN-styrkenes mandat i området går ut.
Når det gjelder nødhjelp til det tidligere Jugoslavia, sier Are Næss at det først og fremst er utstyr til gjenoppbyggingsarbeidet og sykehusutstyr som trenges, mer enn mat og klær.
EU OG SIKKERHETSPOLITIKK
På god avstand fra "ildlinjen" i det tidligere Jugoslavia, foregår en debatt om Norges sikkerhetspolitiske situasjon dersom landet blir stående utenfor EU. Are Næss mener det er helt galt å framstille det som om Norge vil befinne seg i et sikkerhetspolitisk vakum utenfor EU.
-Det er NATO og de transatlantiske båndene som er vår sikkerhetspolitiske garanti, slår han fast. -Norges vitale stilling i NATO-alliansen henger sammen med vår geografiske beliggenhet på Europas nordvest-flanke, og har ingenting med vårt eventuelle forhold til EU å gjøre. I det året jeg har vært KrFs forsvarspolitiske talsmann har jeg fått dette bekreftet gang på gang i møter med amerikanske representanter på komitéreiser og i internasjonale fora, og det er ingen tvil om at Norge har stor sikkerhetspolitisk betydning for NATO generelt og for USA spesielt, sier han.
-Det er å kaste folk blår i øynene dersom man gir inntrykk av at Norges sikkerhetspolitiske framtid er avhengig av at Norge også har fullt medlemskap i Vest-Unionen. Jeg minner om at KrF går inn for at Norge skal være assosiert medlem av Vest-Unionen, noe som gir oss adgang til det sikkerhetspolitiske samarbeidet, sier Næss, som er norsk delegat til Vestunionens parlamentarikerforsamling, og som representerer Norge i Vestunionens forsvarskomité.
-Vest-Unionen har som kjent ikke noe eget operativt apparat. Eventuelle operasjoner vil måtte skje gjennom NATOs strukturer, der vi allerede er med, sier Are Næss.
NATO-MOTSTAND IKKE ET NEI-PROBLEM
Are Næss ser det ikke som noe problem for nei-sida at noen av nei-partiene er NATO-motstandere.
-NATO-medlemskapet har en bred oppslutning i det norske folk. Det gjelder også på nei-sida. Verken KrF, Senterpartiet eller SME har gitt signaler om noe annet. NATO-alliansen har også, som den første forsvarsalliansen i historien, vist evne til omstilling når den står overfor en ny situasjon. Den utviklingen som skjedde med NATO etter at den antatte felles fienden ble borte har forsterket den positive holdningen til NATO, mener Are Næss.
Are Næss tror at når ja-sida når har dratt igang en sikkerhetspolitisk EU-debatt, er det fordi den ønsker å rette fokus på de områdene der det er delte meninger på nei-sida.
-Jeg ser det ikke som noe poeng for nei-sida å skulle finne et sikkerhetspolitisk alternativ til det ja-sida kjører fram. Alternativet er her allerede, og det heter NATO, sier Are Næss, som legger til at han også har stor tro på KSSE sin betydning som konflikt-forebyggende organ.
-Jeg var på KSSE-konferansen tidligere i sommer, og ser verdien av at man der klarte å samle seg om klare og sterke formuleringer, blant annet om serbernes krigføring i det tidligere Jugoslavia, og om Tyrkias behandling av kurderne. Her har man et forum der slike ting blir tatt opp og behandlet, og det er viktig, selv om KSSE ikke selv har noe utøvende apparat. Rett brukt er KSSE et organ der man kan ta opp problemer før de blir konflikter, et viktig kontaktforum som kan ha en kriseforebyggende funksjon, sier Are Næss til slutt. (KrF-Press)
