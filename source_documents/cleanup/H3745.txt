
17.6.97:
Bjørg Hope Galtung,
REGJERINGA PÅ RETT VEG, MEN PROMILLEGRENSA MÅ TIL 0,0.
Under handsaminga av norsk Veg- og vegtrafikkplan i Stortinget i dag sa Bjørg Hope Galtung fra Senterpartiet seg nøgd med at Regjeringa går inn for å senke promillegrensa frå 0,5 til 0,2. Galtung la vekt på at alkohol og bilkjøring ikkje kan kombinerast, og ynskte seg difor primært at promillegrensa vart senka til 0,0.
-Senking av promillegrensa har ved fleire høve vore debattert i Stortinget dei siste åra, utan at det har ført til noko konkret resultat. Seinast i 1995 gjekk fleirtalet i mot ei senking av promillegrensa etter forslag frå underteikna med den grunngjevinga at ein ville avvente røynslene med ei grense på 0,2 som vart innført i Sverige i 1989. Slik sett er eg nøgd, men når ein veit at hjernen vert påverka av særs små mengder alkohol, meiner eg ein bør ta skrittet heilt ut å setja grensa til 0, seier Galtung i ei kommentar frå Stortinget.
Resultata frå Sverige syner at talet på drepte og skadde gjekk ned særs raskt etter at den nye promillegrensa vart innført, og har sidan halde seg på det same låge nivået.
-Senterpartiet sitt primærstandpunkt i denne saka er at vi ynskjer ei grense på 0,0 med ei teknisk sikringsmargin på 0,2 slik at prinsippet om at alkohol og bilkjøyring ikkje høyrer saman skal liggja fast. Diskusjonen omkring ei promillegrense på 0,0 har allereie dukka opp i Sverige. Hadde ein fylgt Senterpartiet i denne saka kunne Noreg ha gått føre med eit god eksempel, avsluttar Galtung frå Stortinget.
Ein reknar med at ei promillegrense på 0,2 i staden for 0,5 hadde berga frå 12 til 20 menneskeliv årleg på norske vegar.
