
Onsdag 18. desember 1996
Akershus-representant Valgerd Svarstad Haugland (KrF):
BEDRE SAMORDNING AV KOLLEKTIVTRAFIKKEN I DET SENTRALE ØSTLANDSOMRÅDET
Regjeringen må ta initiativ til en bedre samordning av kollektivtrafikken på det sentrale østlandsområdet. Det kan skje ved at man setter ned et nytt nærtrafikk-utvalg med representanter for Akershus, Oslo og alle de viktigste trafikkselskapene i regionen, deriblant NSB. Dette utvalget må utarbeide en felles plan for utvikling og drift av et felles nærtrafikkselskap for dette området. Gardermobanen bør inngå som en faktor for et bedre kollektivtilbud i regionen.
Det sier stortingsrepresentant Valgerd Svarstad Haugland (KrF, Akerhus). Onsdag drøftet Stortinget en inter-pellasjon fra Svarstad Haugland til samferdselsministeren om samferdsel og miljø. Valgerd Svarstad Haugland mener at det ikke har skjedd noen nevneverdig utvikling av kollektivtilbudet i Oslo gjennom de siste 25 år. Særlig gjelder dette togtrafikken og den viktige rollen NSB skulle hatt. Dette har ført til at miljøproblemene knyttet til bilbruk nærmest har aksellrert, sa hun, og viste til at forurensingen av lufta over store deler av Oslo ligger mange vinterdager langt over de grenseverdiene som bør kunne godtas.
Astmaplager hos barn viser fortsatt en stigende tendens. Valgerd Svarstad Haugland sa at det sentrale østlandsområdet er det området i landet som har de beste forutsetningene for kollektivtransport. Likevel får denne regionen stadig flere problem innen samferdselssektoren, og særlig innenfor kollektivtransporten.
-I Akershus økte biltrafikken med nesten 6 prosent i 1995, mens antallet kollektiv-reisende økte med mindre enn 2 prosent. Det gir en tredobbel økning i privatbiltrafikken, sammenliknet med kollektivtrafikken, sa Svarstad Haugland, som var spesielt bekymret med tanke på bruken av tog.
Hun viste til at tallet på togpassasjerer over grensa mellom Oslo og Akerhus var omtrent det samme i 1994 som i 1988. Svarstad Haugland mente at i forståelsen av Oslo-området som én trafikkregion, er det naturlig å konsentrere oppmerksomheten om fylkene Oslo og Akershus, og Buskerud fram til og med Drammen.
-Jeg stiller meg derfor undrende til at Gardermobanen etter planen ikke skal gå lenger enn til Asker, sa hun.
Valgerd Svarstad Haugland etterlyste også logikken i at NSB ville øke sine takster med 4,5 prosent i denne regionen i 1997, mens takstene i resten av landet er foreslått økt med 3 prosent.
-Når NSB har begrunnet dette med at de ville redusere antallet reisende i rushtiden, er dette stikk i strid med det som har Stortingets intensjon, og med den nasjonale miljø-satsingen, slo hun fast, og ga samferdselsministeren ros for at dette var blitt stanset.
-En slik politikk vil være i strid med all tenking om kollektivtrafikkens rolle vis á vis privatbilismen, sa Svarstad Haugland, som mente at denne saken hadde bekreftet nødvendigheten av et sterkt statlig engasjement for å styrke og koordinere kollektivtrafikken. I den forbindelse minnet hun også om KrFs forslag om å erstatte Vegdirektoratet med et Transportdirektorat.
