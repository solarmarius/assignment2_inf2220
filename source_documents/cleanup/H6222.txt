
02.10.02
SV
Gi de streikende tariffavtale nå!
To særdeles tøffe kvinner setter sine egne og sine kollegers arbeidsplasser på spill i en prinsipp-streik som har pågått siden 19. juni. De to kvinnene, Anette Hasle og Ann-Mari Härter, streiker for retten til tariffavtale, en rett som fagbevegelsen har sloss fram gjennom hundre års kamp, og som det amerikanske selskapet, med en årlig inntekt på over 50 milliarder kroner, nekter dem.
Kvinnene streiker i full visshet om at resultatet kan bli at Larviks Ashland-avdeling legges ned, men de gjør det fordi de mener prinsippene er grunnleggende verdt å kjempe for, og fordi de har mange tusen menneskers støtte i ryggen. De streiker til tross for framstøt fra Ashland-ledelsens side som har innebåret til dels gode tilbud, men også forsøk på å skape dårlig samvittighet, på å ufarliggjøre dem som "ofre for Handel og Kontor".
Sentralstyret i SV gir sin fulle støtte til de to kvinnene som streiker for retten til tariffavtale.
