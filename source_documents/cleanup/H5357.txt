
20.11.2001
Slakter Bondevik-regjeringens boligpolitikk
Stortingsrepresentant Signe Øye reagerer kraftig på at Bondevik-regjeringen trekker tilbake Arbeiderpartiets forslag om å sikre rimelige tomter til boligformål. Stoltenberg-regjeringen gikk i sitt budsjettforslag inn for å endre regelverket for å sikre statlige tomter til boligprosjekter for unge og vanskeligstilte. - Når Bondevik-regjeringen pålegger staten å selge tomter til markedspris, er dette å sette foten ned for en sosial boligpolitikk. Hvis regjeringen mener alvor med sitt snakk om å hjelpe de vanskeligstilte, er dette å gå i helt feil retning, sier Øye.
Stortingsrepresentant Signe Øye reagerer kraftig på at Bondevik-regjeringen trekker tilbake Arbeiderpartiets forslag om å sikre rimelige tomter til boligformål. Stoltenberg-regjeringen gikk i sitt budsjettforslag inn for å endre regelverket for å sikre statlige tomter til boligprosjekter for unge og vanskeligstilte.
- Når Bondevik-regjeringen pålegger staten å selge tomter til markedspris, er dette å sette foten ned for en sosial boligpolitikk. Hvis regjeringen mener alvor med sitt snakk om å hjelpe de vanskeligstilte, er dette å gå i helt feil retning, sier Øye i en pressemelding 20.11.2001.
Øye viser til at Stoltenberg-regjeringen la opp til en økning av Husbankens ramme med to milliarder kroner i 2002, noe som ville medført at 4000 flere husstander enn i 2001 kunne fått etableringslån.
- Heller ikke dette følges opp av Bondevik-regjeringen. I tillegg til at ungdom i etableringsfasen rammes, betyr dette kuttet ca. 1000 færre nye boliger med lån gjennom Husbanken, sier Øye.
Arbeiderpartiet la opp til en styrking i Husbanken i forhold til boligetablering for ungdom og for vanskeligstilte, gjennom å øke bevilgningen til boligtilskuddet med 62 millioner.
- Nå vil vi bruke 43 millioner kroner mer til tilskudd til utleieboliger, slik at unge og vanskeligstilte lettere kan etablere seg i boligmarkedet, fremhever Øye.
- For Arbeiderpartiet er dette et viktig tiltak blant annet for å tilby boliger til bostedsløse, sier Øye. Bondevikregjeringen kutter 34 millioner kroner i dette for å finansiere skattelettelsen til de rikeste.
- I tillegg til den historiske styrkingen av boligtilskuddet, foreslår vi nå å bevilge ytterligere 77 millioner kroner til økt bostøtte. Bostøtten retter seg direkte mot de som har lave inntekter og høye boutgifter og er et meget viktig virkemiddel i boligpolitikken, understreker Øye.
- Vi vil bruke det nye handlingsrommet i økonomien til å forbedre bostøtten slik at den omfatter flere, og da spesielt barnefamilier med dårlig råd, sier Øye.
I tillegg til økning i boligtilskuddet og bostøtten foreslår Arbeiderpartiet å bevilge ytterligere 5 millioner kroner i støtte til tiltak for bostedsløse i storbyene, som foruten Oslo omfatter både Bergen, Trondheim og Stavanger .
