
Tirsdag 7. juli 1992
Jon Lilletun om de svenske avgiftsendringene:
"BRUKSALKOHOLEN" ER BLITT DYRERE
Debatten om norske og svenske alkoholpriser har oversett at det først og fremst er de dyre alkoholmerkene som er blitt billigere i Sverige, mens "bruksalkoholen" faktisk er blitt dyrere. Dette prinsippet ble også fulgt da Stortinget vedtok Revidert Nasjonalbudsjett før sommerferien. En slik prispolitikk har støtte fra avholds-organisasjonene, og blir også støttet av Kristelig Folkeparti. Antydningene om et konkursras for handelsnæringen i grenseområdene mot Sverige, er derfor en sterk overdramatisering.
Når man har fått inntrykk av at grensehandelen har tatt seg så dramatisk opp etter den svenske avgiftsendringen 1. juli, henger dette ikke minst sammen med årstiden den skjer i. Grensehandelen er alltid sterkest om sommeren, og grensehandeldebatten er en årviss sommerforteelse. Vi må imidlertid ikke komme dithen at man fører en alkoholpolitikk som justeres etter de svingningene som til enhver tid oppstår i markedet.
Når KrF har støttet en regulering der dyre alkoholmerker er blitt noe billigere og "bruksalkoholen" noe dyrere, er det både ut fra økonomiske og alkoholpolitiske avveielser. Staten får inn de samme avgiftsinntektene, samtidig som prisene regulerer omsettingen.
Den overordnede målet for en norsk alkoholpolitikk må imidlertid være å oppfylle målsettingen fra Verdens Helseorganisasjon (WHO) om en nedgang i forbruket på 25 prosent innen år 2000. Denne målsettingen har også Stortinget sluttet seg til.
