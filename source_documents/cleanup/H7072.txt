
1996-1999
TELEMARK HØYRES PROGRAM
Høyres hovedsatsingsområder er trygghet, valgfrihet og medansvar. Både personlig frihet og sosialt ansvar er viktige elementer i partiets program, og Telemark Høyre vil i tråd med dette bygge videre på partiets verdikonservative politiske plattform.
Telemark Høyre vil arbeide for at trygghet og trivsel skal prege vår hverdag. Vi må ta vare på hverandre der vi er. Det store mangfold av frivillige lag og organisasjoner viser at folk tar ansvar. Det store arbeid som utføres for barn og unge i forskjellige foreninger ivaretar oppgaver som det offentlige ikke kan erstatte. Dette arbeidet gir befolkningen en mulighet for utfoldelse og trygghet som vi må vite å ta vare på. Telemark Høyre setter pris på all frivillig innsats og vil støtte frivillige lag og organisasjoner ved fortsatt å arbeide for å gi bred støtte ved tildeling av midler.
Telemark Høyre ser det kristne verdigrunnlaget som en bærende kraft i vårt samfunn, et grunnlag som gir tilhørighet og verdimessig forankring og trygghet.
Tryggheten skal vare. Telemark Høyre ønsker å bevare tryggheten for at viktige oppgaver som skole, eldreomsorg og pensjonsutbetalinger kan bestå i fremtiden. Det er derfor viktig at det er samsvar mellom det offentliges forpliktelser
og samfunnets evne til å finansiere disse forpliktelsene.
Telemark Høyre ønsker større investeringer i privat sektor. Ekstraordinære sysselsettingstiltak søkes erstattet med varige, lønnsomme og trygge arbeidsplasser. Private virksomheter må få de samme vilkår som offentlige virksomheter.
Telemark Høyre vil på fritt grunnlag være med i en diskusjon om funksjonsfordelingen mellom statlig, fylkeskommunal og kommunal forvaltning. Målet er best mulig forhold for næringsliv og god kvalitet på offentlige tjenesteytelser og omsorg. Telemark Høyre vil arbeide for å effektivisere fylkeskommunens administrative og politiske organer.
Telemark fylke står overfor store utfordringer i tiden som kommer. Nye og uløste oppgaver krever en politikk for omstilling, bedre ressursbruk og privat medvirkning.
Politikerne må i større grad arbeide med langsiktig strategi, formulere målene for fylkets virksomhet, kontrollere at vedtak følges opp og evaluere resultatene. Det blir en viktig oppgave å sikre gode systemer for kontroll og resultatoppfølging.
For Telemark Høyre er det en overordnet målsetting å medvirke til et ikke- sosialistisk flertall i Telemark Fylkesting.
HELSE OG SOSIALPOLITIKKEN.
Av fylkeskommunens nettoutgifter utgjør andelen til helse - og sosialvesenet over 50%. Det ligger en stor utfordring i å bruke de offentlige ressursene på dette området best mulig.
Den viktigste utfordringen ligger i det forebyggende arbeidet slik at presset på helsevesenets behandlingstilbud blir mindre.
Telemark Høyre mener det er fornuftig å vurdere sykehusstrukturen i kommende periode. Vi støtter derfor den strukturgjennomgangen som er vedtatt i fylket.
Telemark Høyre vil fremme løsninger som gjør det mulig å bruke helsepersonell mer fleksibelt.
Telemark Høyre vil ha flere privatpraktiserende spesialister rundt omkring i fylket. Disse skal være et suplement til det vanlige sykehustilbudet.
Telemark Høyre vil videreutvikle samarbeidet over fylkesgrensene for å løse helsekøene. Vi ønsker å styrke den enkeltes valgfrihet gjennom å fjerne grensene i helsesektoren og ved at finansieringsordningen knyttes opp mot pasienten.
SYKEHUS.
Telemark Høyre vil i perioden arbeide for fullføring av TSS-utbyggingen i Skien og Porsgrunn.
Telemark Høyre vil arbeide for en bedre utnyttelse av kostbart utstyr.
Telemark Høyre vil arbeide for et felles styre for sykehusene i fylket, med et virksomhetsråd ved hvert sykehus.
Telemark Høyre mener vi bør gi et bedre tilbud til pasienter med kroniske lidelser.
Andelen eldre øker. Dette tilsier at vi må utvikle fleksible ordninger hvor den medisinske fagkompetansen også kan utnyttes i samarbeid med primærhelsetjenesten i kommunene.
ØKONOMI.
Telemark Høyre ønsker i større grad å bruke anbudsprinsippet også innenfor Helsesektoren. Private tilbud som kan øke effektiviteten bør innpasses i det totale helsetilbudet. Telemark Høyre vil være åpen for å vurdere behov for sykehotell.
Telemark Høyre vil arbeide for kompetanseheving av personalet.
BARNE- OG UNGDOMSVERN.
Familien er vårt viktigste fellesskap, og omsorgen overfor barnet er først og fremst foreldrenes ansvar. Enkelte barn lider likevel av omsorgssvikt. I slike tilfeller må samfunnet på et så tidlig tidspunkt som mulig komme hjelpende inn.
Telemark Høyre vil arbeide for:
-et godt og effektivt barnevern med rask behandling.
-hjelpe- og avlastningstiltak for familier med tunge ansvarsoppgaver.
-at politiske vedtak får rask oppfølging, og at bevilgningene brukes rasjonelt og riktig.
PSYKIATRI.
Telemark Høyre vil arbeide videre for å få gjennomført planen for psykiatri-utbyggingen i fylket.
ANSVARSREFORMEN.
Telemark Høyre vil sørge for at det gis nødvendig tilbud til mennesker som kommer inn under ansvarsreformen. Telemark Høyre vil sikre fortsatt drift av Menstad Habiliteringssenter og Habiliteringsavdelingen for voksne.
RUSMIDDELOMSORGEN.
Økt satsing på forebyggende arbeid er den beste investeringen i kampen mot rusproblemene. Telemark Høyre ønsker å medvirke til å etablere rusfrie tilbud til ungdommen.
Telemark Høyre vil arbeide for økt samarbeid mellom stat, fylke, kommunene og frivillige organisasjoner.
Telemark fylkes tilbud til behandling må styrkes.
UNDERVISNING.
Høyre ser de tre hovednivåene i norsk skole; grunnskole, videregående skole og universiteter og høyskoler i sammenheng.
Høyre vil sammen med elever, foreldre, lærere og arbeidsgivere arbeide for en kvalitetsheving på alle nivåer i det norske utdanningssystemet.
Høyre vil også arbeide for at det opprettes flere studieplasser slik at kvalifisert ungdom kan komme rett inn etter videregående skole.
Telemark Høyre vil arbeide for et tilstrekkelig antall elev- og praksisplasser slik at påbegynt studium kan fullføres til fagbrev og yrkeskvalifikasjoner.
Telemark Høyre vil styrke rådgivningstjenesten ved å satse på økt opplæring/etterutdanning av rådgiverne ved skolene i Telemark.
Vi ser behovet for etterutdanning av lærere, og vil arbeide for at de får nødvendige oppfølgingskurs.
Telemark Høyre ønsker at de tilbud som blir gitt av arbeidsmarkedsetaten i størst mulig grad er kompetansegivende. Dette kan oppnås ved at man samordner ressursene i arbeidsmarkedsetaten og den videregående skolen.
Telemark Høyre vil arbeide for mer og fleksible og yrkestilpassede løsninger i alle studieretninger. Et variert skoletilbud i de forskjellige skoleregionene bør opprettholdes.
Med den sterke internasjonaliseringen som finner sted i vår tid bør vi vurdere om eksamen fra videregående skoler i utlandet kan gi kompetanse på linje med eksamen fra norske skoler - samtidig som Høyre vil arbeide for at norsk studiekompetanse blir godkjent av universiteter og høyskoler i utlandet.
Utvidet samarbeid mellom den videregående skolen og det lokale næringsliv er viktig. Telemark Høyre vil søke å medvirke til økt samarbeid og gjensidig god kontakt.
Telemark Høyre vil fortsatt arbeide for at private skoler som f.eks. Kvitsund gymnas blir sikret økonomisk støtte. Disse skolene må sees på som en del av det tradisjonelle mangfold som som har vært en styrke for videregående utdanning.
Telemark Høyre vil arbeide for en høyere studiefrekvens blant ungdommen i Telemark. De ulike avdelingene som inngår i Høyskolen i Telemark må gis utviklingsmuligheter på sine studiesteder slik at fagtilbudet kan utvides og tilpasse regionenes behov for høyere utdanning.
Telemark Høyre vil arbeide for at vernepleier/sosionomutdanningen blir en fast del av tilbudet til HIT.
Telemark Høyre ønsker er nærmere samarbeid med næringslivet om
- utnyttelse av forskningsmiljøene på Hydro, TMIH, Tel-Tek, Bionor, Telelab.
- utvikling av kurs som arbeidsmarkedet trenger.
- skoleverket som ressurs for næringslivet.
SAMFERDSEL.
Telemark Høyre har som mål at samferdselspolitikken i Telemark skal:
- gi innbyggerne bedre kommunikasjonsmuligheter
- gi fylkets næringsliv bedre rammebetingelser.
- bevare bosettingsmønsteret.
VEGNETTET.
Et godt utbygd veinett har avgjørende betydning for verdiskapning og utvikling i Telemark.
Fylkeskommunen står overfor store investeringer. Derfor ønsker Telemark Høyre i kommende periode å prioritere ferdigstillelse av allerede påbegynte byggeprosjekter og vedlikehold og utbedring av eksisterende vegnett for bl.a. å øke akseltrykket. En videre utvikling av veinettet blir likevel viktigste satsingsområde. Innsatsen på fyllkesveiene må økes.
Telemark Høyre ønsker ikke nye bomstasjoner i fylket. Bompenger er en ekstra skatt som har svært negativ effekt for mange bedrifter og enkeltpersoner. Eksisterende bomstasjoner må fjernes så snart de prosjekter de er ment å nedbetale er betalt.
KOLLEKTIVTRANSPORT.
Telemark Høyre ønsker en fortgang i arbeidet med å legge jernbanen i tunnel fra Larvik til Porsgrunn (Eidangertunnelen). Dette vil redusere reisetiden mellom Grenland og Oslo betraktelig og vil være en klar fordel for distriktet.
Utvidet togforbindelse mellom Grenland og øvrige deler av fylket via eksisterende jernbanenett må utredes. Hvis det viser seg at satsing på jernbane internt i fylket vil være miljømessig og økonomisk gunstig må dette prioriteres, for eksempel ved satsing på pendlertog.
Telemark Høyre ønsker også å satse på bedre kollektivtransport innenfor tettbebygde strøk. Økt bussforbindelse, for eksempel flere "labbebusser" synes å være det mest nærliggende.
Telemark Høyre vil medvirke til at det blir reell konkurranse mellom ulike transportselskaper ved tildeling av konsesjoner. Alle konsesjoner gitt av fylkeskommunen må vurderes på nytt en gang i løpet av hver valgperiode. Dette sikrer et best mulig tilbud til brukerne av tjenesten.
Telemark Høyre vil arbeide for at ordningen med ungdomskort snarest gjenopprettes. Dette var en svært positiv ordning både av hensyn til ungdommen og miljøet.
Sjøtransport.
Telemark Høyre ser positivt på havnesamarbeidet i Grenland og mener dette må utnyttes i en videre strategi, og vil arbeide for at det blir etablert en fast forbindelse for godstransport til utlandet slik at Grenland blir godshavn for regionen.
Lufttransport.
For at næringslivet i fylket skal få kommunikasjonsmuligheter, spesielt til vestlandet vil vi arbeide for å få en avklaring med statlige myndigheter om Geiteryggens fremtid.
MILJØ.
Miljøarbeidet i fylkeskommunen skal ivareta
- bærekraftig utvikling av våre naturressurser.
- forsvarlig ressursutnyttende håndtering av avfall.
- ivaretagelse og utvikling av naturområder i nærmiljø. Disse er viktige for barn og unges
oppvekstvilkår og for andre som rekreasjon og trivselsområder.
- at innbyggerne i størst mulig grad sikres mot helsefarlig miljø og forurensing.
Vårt nære naturmiljø har stor betydning for trivsel og rekreasjon og kan være forebyggende i helse og sosialsammenheng. Det er derfor viktig at tilstrekkelige ressurser settes inn for å sikre og utvikle varige rekreasjonsområder, spesielt i nærmiljøene. Det er viktig at utnyttelse av naturområdene til rekreasjon og fritid oppfattes som et utvidet kulturbegrep og at et fornuftig kulturminnevern integreres i dette arbeidet.
Telemark Høyre vil arbeide for at alle offentlige forslag om regulering og arealsutnyttelse har konsekvensanalyse for miljø.
Videre vil vi arbeide for videreføring av samarbeidet mellom grunneiere og friluftsinteresssene for å bedre tilgjengelighet til våre naturområder.
Avfallshåndtering.
Telemark Høyre vil arbeide for at innbyggerne gis mulighet til å foreta miljømessig riktige hverdagsvalg. Gjenvinning og kildesortering vil være viktige elementer.
Forurensing.
Virkningene av sur nedbør slår hardt ut for Telemarks skogs- og ferskvannsområder. Vi vil jobbe for strengere krav til NOx rensing lokalt og nasjonalt og skaffe midler for fortsatt kalking.
SO2 utslipp er et internasjonalt problem, og vi vil positivt vurdere de initiativ som tas for å løse dette.
Telemark Høyre ønsker samordning av kalkingsprosjektene i Telemark for å utnytte effekten i vannkretsløpene.
KULTUR.
Kunst og kultur er av stor betydning for utviklingen av den enkeltes personlighet og livskvalitet. En kulturpolitikk er ikke bare fritidspolitikk, men også næringspolitikk og sosialpolitikk.
Telemark Høyre ønsker å føre en aktiv kulturpolitikk. Vi ønsker å inspirere det enkelte menneske til innsats, personlig engasjement og utfoldelse, og vil sørge for rammevilkår som sikrer at kultur og kulturliv kan utvikle seg i mangfold og frihet.
Telemark Høyre ønsker å satse på kvalitet i alle deler av kulturlivet. En bør prioritere et bredt kulturtilbud hvor frivillige lag og organisasjoner og amatørkultur spiller en viktig rolle.
Vi ønsker å støtte opp om et mangfoldig kulturtilbud. Både kystkulturen, bykulturen og bygdekulturen skal ivaretas. Vern av kulturminner skal stå sentralt i den politikken som føres. Dette må skje i samarbeid med berørte kommuner.
Kulturaktiviteter og trivelige omgivelser er et godt grunnlag for gode boforhold og økt næringsliv. Rikt kulturliv gir grunnlag for arbeidsplasser.
Telemark Høyre vil særlig ivareta og støtte kulturprosjektene i fylket
bevare og videreutvikle Telemarkskanalen, med forbindelse til Tinnosbanen, Tinnsjøbåtene og Rjukanbanen..
videreutvikle Ibsenproduktet.
arbeide for at publikum skal få gratis adgang til parkanlegget rundt Brekke museum.
arbeide for at Tangenområdet i Langesund blir omgjort fra militært- til friområde.
styrke fylkesbiblioteket.
støtte opp om fylkesgalleriet.
støtte planene for vassdragsmuseum.
Telemark høyre vil prioritere frivillige lag og organisasjoner ved tildeling av statlige og fylkeskommunale midler. Den arbeidsinnsats som ytes innen idrettslag, musikkorps, kor etc. er av stor forebyggende og oppdragende verdi for barn og unge.
Det er viktig å støtte opp om ungdommen og gi dem attraktive rusfrie tilbud. Egnede lokaler til rusfrie tiltak er et godt virkemiddel.
NÆRINGSLIV.
Velferdssamfunnet bygger på lønnsomme bedrifter.
Telemark Høyre ser det som riktig å utnytte det samlede industrielle ressursgrunnlag i Telemark for en videreutvikling av industrien med basis i industrikultur, kompetanse og ressurser. Næringslivet må sikres de rammebetingelser det trenger for å kunne foreta nødvendig omstilling, utvikle nye produkter, ny teknologi og omsette dette i økt eksport.
Nye arbeidsplasser må skapes i privat sektor, og av folk som tror det nytter å satse, og som tør å ta risiko. Det må de få noe igjen for. Det må legges opp til et enklere regelverk slik at det blir lettere å etablere nye bedrifter. Mindre bedrifter har ikke økonomisk kapasitet til å ansette kvalifiserte personer for alle fagområder. Dette betyr at rådgivningstjenester må være lett tilgjengelig. I vårt fylke finnes stor kompetanse i organisasjoner, større bedrifter og i de høyere undervisningsinstitusjoner. Bedriftsetablerere må få støtte til å trekke på disse ressursene. Høyre vil arbeide for:
- Flere oppdrag fra stat og kommuner, som setter ut på anbud tjenester som de i dag utfører i egen regi. Utviklingskontrakter fra det offentlige kan stimulere til nyskapning.
- Bedre ordninger for "fødselshjelp" og fadderordninger for småbedrifter og for enkeltpersoner med nye ideer, som kan skape lønnsom produksjon.
- Færre skjemaer, etater og offentlige kontorer å forholde seg til. Henvendelser og søknader til det offentlige skal være besvart innen en bestemt frist.
- Generell kompetanseheving innen næringslivet ved å stimulere til
høyere utdannelse
mer bruk av lærlingeordningene
etterutdanning
utdanning i markedsføring, spesielt internasjonal markedsføring
samarbeid over landegrensene
ENERGI.
Telemark er rikt på vannkraft og utnyttelsen av denne ressursen betyr mye for økonomi og bosetting. Vi vil arbeide for å sikre jevn og god krafttilgang over hele fylket. Et overordnet mål skal hele tiden være levering av tilstrekkelig og rimelig kraft. Våre bedrifter må sikres forutsigbare rammebetingelser når det gjelder energiavgifter, og ikke oppleve "over natten" å få forverret rammebetingelsene.
JORDBRUKET.
Telemark er av de mindre jordbruksfylkene i landet, og med relativt små ressurser av dyrkbar jord. Jordbruket har en svak driftssituasjon. Halvparten av brukerne har under 10 % av nettoinntekten fra driftsenheten, og bare 12 % av brukerne har minst 90 % av nettoinntekten fra driftsenheten.
En målsetting må være å få flere profesjonelle brukere for på sikt å styrke næringen ved å legge forholdene til rette for kjøp av tilleggsareal ved frivillige avtaler.
Vi vil peke på noen utviklingsmuligheter:
Store utmarksressurser bør kunne gi grunnlag for bygdeturisme og kombinasjonsnæringer.
Utvikle lønnsom eksportproduksjon av frukt og bær i midtfylket.
Bedre utnyttelse av gode produksjons- og markedsmuligheter når det gjelder poteter og grønnsaker.
Vi bør kunne øke foredlingsgraden av ulike jordbruksprodukter.
Telemark Høyre vil arbeide for at "ledige" melkekvoter omfordeles innen fylket og mulighetene for kjøttproduksjonen utnyttes.
SKOGBRUKET.
Telemark fylke er det 4. største skogfylket i landet. Skogbruket er en råvareleverandør for en betydelig eksportindustri basert på foredling av tømmer. Sammen med skogindustrien er det en viktig fastlandsnæring. I vårt fylke kan avvirkningen økes.
Telemark Høyre vil arbeide for å få til en sterkere utnytting av skogbruket med tanke på lokal foredling og eksport av treprodukter.
Høyre vil verne om eiendomsretten til jord, skog og utmarksressurser, og om retten til selv å styre sin egen produksjon.
REISELIV OG TURISME.
Telemark er et Norge i miniatyr: Vi har kyst, skog, fjell og en rik kulturarv.
Vi vil samarbeide med og støtte reiselivsnæringen slik at den kan presentere Telemark der mangfoldet i fylket er med.
Telemarksnavnet er velkjent ute i verden og bør brukes i markedsføringen av Telemark som turistfylke.
Telemark Høyre vil arbeide for at reiselivsnæringen fortsatt skal være en vekstnæring i fylket vårt. Reiselivsproduktet må utvikles med utgangspunkt i Telemark som helhet.
Geografiske satsningsområder innen reiselivet i fylket må i hovedsak velges ut fra næringspolitiske og bedriftsøkonomiske vurderinger.
Opplevingstilbudet både langs Telemarksvassdraget og Kystvegen må gjøres tilgjengelig ved at utbedring og merking av disse gis høy prioritet.
Vi ønsker å støtte den kompetanseoppbyggingen innen reiseliv som skjer ved Høgskolen i Telemark i Bø..
Vi vil satse på Kystsonen for videreutvikling av reiselivsproduktet i fylket vårt. Dette må kunne gjøres samtidig som vi ivaretar de viktigste interesser fylkets egen befolkning har i Telemarksskjærgården.
