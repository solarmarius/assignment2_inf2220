
Stavanger Høyre
Kommunevalgprogram 2003-2007
Stavanger Høyres visjon
Høyre vil skape en åpen og kreativ by. Stavanger skal være et godt sted å bo og tiltrekke seg mennesker fra hele verden. Byen og regionen skal ha den høyeste verdiskapningen i landet.
Byens identitet som en internasjonal og mangfoldig by skal styrkes. Stavanger sentrum skal være den fremste møteplassen i regionen, og det skal arbeides videre med å legge til rette for kulturelle aktiviteter. Stavanger skal ha storbyens åpenhet og mangfold, men med småbyens intimitet. Vi ønsker å være grenseløse i forhold til nye kunstformer og aktiviteter. Det må også legges ytterligere til rette for næringsutvikling i byen. Vi er opptatt av at de kunnskapsbaserte næringene skal etableres og videreutvikles. Høyre vil fortsatt jobbe for gode rammevilkår, som gir økt verdiskapning.
Høyres politikk er helhetlig, og vi vil løse våre oppgaver innenfor de rammer vi har til rådighet. Vi kan ikke love at vi skal gjøre alt for alle samtidig, men med felles innsats for økt verdiskapning vil mulighetene bedres for den enkelte. Denne holdningen preger hele Høyres arbeidsprogram. For Høyre står på grunnleggende prinsipper som enkeltindividets frihet og vern om eiendomsretten sentralt.
Næring
Et sterkt næringsliv gir grunnlag for fordeling av velferd. Stavanger har lykkes med å styrke sin posisjon innen petroleumsnæringen, og flere nye etableringer har skjedd det siste året. En del av disse knoppskytingene gir oss en bedre posisjon når nye markeder skal erobres. Olje- og gassindustrien vil også i fremtiden ha stor betydning for Stavangerregionen. Kommunen skal være en aktiv deltaker for å videreutvikle denne næringens posisjon.
Vårt næringsgrunnlag er sårbart. Regionen har for få ben å stå på og er for avhengig av èn næring. Det pågår et omfattende arbeid for å få et mer mangfoldig næringsliv, og dette må ha høyeste prioritet i årene fremover. Universitetet i Stavanger, Rogalandsforskning og Rogaland kunnskapspark blir viktige bærebjelker i fremtiden, men også andre grep må gjøres for å styrke det lokale næringsliv.
Høyre tror på en utvikling hvor byens attraktivitet gir nyetableringer innenfor mange forskjellige områder. På den måten vil vi bli mindre sårbare i fremtiden. Med en ordfører fra Høyre vil dette arbeidet fortsatt være høyt prioritert.
Velferdssamfunnet er avhengig av et velfungerende og lønnsomt næringsliv.
Høyre vil være en offensiv pådriver for å sikre eksisterende arbeidsplasser og for å skape nye.
Et av virkemidlene for å oppnå dette vil være en aktiv holdning overfor utenlandske bedrifter som ønsker å etablere seg i Stavangerregionen.
Høyre vil fortsatt ha et godt og nært samarbeid mellom politikere, administrasjon og næringsliv. Vi vil satse på økt verdiskapning slik at Stavanger er i stand til å møte utfordringene i fremtiden.
Kommunen skal være en effektiv serviceorganisasjon, skape møteplasser og være døråpner for virksomheter som ønsker å etablere seg i Stavangerregionen.
Høyre vil jobbe for at Matfylket Rogaland skal videreutvikles gjennom blant annet et variert restauranttilbud, Gastronomisk Institutt og Gladmat-festivalen.
Stavanger har et pulserende og mangfoldig restaurant- og utelivstilbud. Det å møtes i byen er for mange en del av "det gode liv" og en viktig del av byens tilbud. Høyre vil videreutvikle skjenkepolitikken slik at det åpnes for mer likeverdig konkurranse og nye konsepter. Dette vil blant annet innebære flere nattklubbevillinger. Høyres skjenkepolitikk skal styres etter prinsippet: "Lett å få lett og lett å miste!". Det skal ligge klare kvalitetskrav til grunn for bevillingene. For å øke mangfoldet ønsker vi at flere utesteder skal ha 18 års aldersgrense
Høyre vil at Stavangerregionen skal ha felles utsalgstid for alkohol i dagligvarebutikkene, og at alkohollovens rammer legges til grunn for salgstidene.
Sentrum
Stavanger sentrum er byens vugge. Et unikt møtested for handel og samkvem. Stavanger gjennomfører nå den mest omfattende byreparasjon noensinne. Vårt fremste utstillingsvindu løftes frem til internasjonal toppklasse. At Stavanger sentrum er velholdt og ryddig, er viktig for markedsføringen av byen vår.
Sentrum har særegne kvaliteter, og vi vil jobbe for at disse kommer mer til sin rett. Sentrum skal være et fellesområde som vi alle skal kunne bruke aktivt og være stolte av.
Stavanger Høyre vil legge til rette for at en i sentrumskjernen får et kunstnerisk arkitektonisk uttrykk som er så oppsiktsvekkende at det skaper internasjonal anerkjennelse og oppmerksomhet. Vi er åpne for at vår egen tid skal sette sitt preg på Stavanger sentrum samtidig som vi skal ta vare på og sikre den unike eksisterende bebyggelsen.
Torget har i generasjoner vært byens viktigste markedsplass og sosiale møterom og representerer en viktig del av byens egenart. Dette er verdier vi vil ta vare på og videreføre. Høyre vil sørge for at de vedtatte prosjektene Tusenårsstedet og Blå promenade blir gjennomført med materialer av høy kvalitet og med god tilgjengelighet for alle brukergrupper.
Vi vil satse på et mangfold av opplevelser og aktivitet i sentrum. Sentrum skal være et sted hvor både barn og voksne trives. Torget og Vågen skal bli enda mer attraktivt for handel og festivalaktiviteter.
Byparken rehabiliteres. Høyre ønsker økt bruk av parken til utekonserter og familieaktiviteter.
Høyre vil legge til rette for at byen er tilgjengelig og fremkommelig for rullestolbrukere, og at det er tilstrekkelig korttidsparkeringsplasser nær sentrumskjernen.
Kulturbyen
Stavanger skal bli en innskipningshavn for kunst og kultur samtidig som vi formidler kunst ut av regionen. Denne toveistrafikken vil generere store muligheter for vår region.
Høyre vil jobbe aktivt nasjonalt og internasjonalt for å sikre at vi blir europeisk kulturby i 2008. Dette er en unik mulighet til å presentere vår kunst og vår kultur til et europeisk publikum. De unge er vår viktigste målgruppe i kulturbysøknaden.
Stavanger skal som kulturby i 2008 sørge for å bli et brennpunkt for kultur, et sted der folk bare må være. Dette oppnår vi hvis vi klarer å formidle at det er her det skapes spennende kunst og kultur også i europeisk sammenheng.
Kulturlivet i Stavanger blomstrer og er mangfoldig. Stavanger har alt fra amatørvirksomhet til profesjonelle aktiviteter og institusjoner som hevder seg internasjonalt.
Kulturens styrke og kreativitet er en viktig del av samfunnsbyggingen og utviklingen. Stavanger er regionens kulturtyngdepunkt og skal være et lokomotiv for kulturlivet i fylket. Tilgjengeligheten til kultur skal økes. Høyre vil legge til rette for å øke motivasjonen og interessen for å oppleve, skape og aktivt velge kulturelle aktiviteter.
Høyre ønsker en levende kultur for unge mennesker skapt av unge mennesker. Et sterkere samarbeid mellom skoler, kommuner og kulturinstitusjoner vil gi de unge et spennende og variert tilbud. Høyre vil støtte arbeidet med den kulturelle skolesekken.
Høyre vil støtte Rogaland teaters arbeid med å etablere et internasjonalt kompetansesenter for barne- og ungdomsteater i Turnhallen.
Et nytt konserthus skal bli et nasjonalt kraftsenter for musikk og kunst. Høyre vil fortsette arbeidet med å tilrettelegge for et nytt konserthus.
Høyre vil støtte ideen om at Tou Scene skal være et sted for utvikling av kunst, et sted hvor nye ting oppstår og ulike kunstarter møtes.
Høyre vil tilrettelegge for videreutviklingen av etablerte miljøer, eksempelvis innen film, dans og elektronisk kunst, samt bidra til å skape gode forhold for at stadig flere kunstnermiljøer kan etableres i Stavanger.
Høyre ønsker å skape gode vilkår for byens kunstnere. Stavanger skal være en by som tilbyr gode utdanningsforhold hvor kunstnere finner kreative miljøer som gir mulighet for videre utvikling og arbeid.
Kulturlivet skal være en viktig begrunnelse for at folk og bedrifter velger å bo og virke i Stavanger.
Skole og barnehage
Bedre skole
Alle Stavangerskolene blir rehabilitert, og det er bygget flere nye skoler. Høyre har sikret at planene for oppgradering av skolene fullføres. Høyre er opptatt av skolens innhold og vil arbeide for at læremateriellet forbedres, undervisningsressursene økes og at undervisningen blir mer tilrettelagt for den enkelte elev.
Foreldre og elever skal sikres økt innflytelse i skolen. Høyre har jobbet for å innføre driftsstyrer på skolene og vil følge dette opp i neste periode.
En sterkere fristilling av skolene og en styrket ledelse skal gjøre den enkelte skole i stand til å styre prioriteringene innenfor egne budsjetter.
Lærernes kompetanse er viktig for kvalitetsutviklingen i grunnskolen. Engasjerte og kompetente lærere er skolens viktigste ressurs. Høyre vil styrke lærernes mulighet til etterutdanning og faglig fordypning.
Høyre går inn for å prøve ut modeller med normalarbeidstid for lærerne på skolene. Lærerne i Stavangerskolene skal ha lønns- og arbeidsforhold som gjør det attraktivt å være lærer i vår by.
Skolen skal, sammen med foreldrene, være verdiformidlere for barn og sette standard og grenser for oppførsel. Alle har rett til en tilrettelagt undervisning, men dette må gjøres på en måte som ikke reduserer kvaliteten på undervisningen til andre. Elevene må kunne påvirke og ta ansvar for egen læring.
Høyre vil jobbe for at det skal finnes varierte tilbud til elevene i skolen. Ungdomsskolen skal gjøres mer meningsfull for elevene gjennom en sterkere satsing på mangfold, valgfrihet og individuell tilpasning. For faglig sterke elever på ungdomsskoletrinnet må det være mulig å utvikle samarbeid med videregående skoler for å gi tilpasset undervisning.
Det skal legges til rette for pedagogisk nytenkning i skolen.
Høyre vil arbeide for en enda sterkere satsing på utviklingen av elektroniske læremidler, særlig til elever med særskilte behov.
Høyre ønsker at det fortsatt skal være et skille mellom skole og skolefritidsordning.
Det skal settes krav til både innhold og kvalitet i skolefritidsordningen slik at barna får et godt tilbud.
Høyre vil arbeide videre med å gi elevene en trafikksikker skolevei.
Stavanger har et godt tilbud med internasjonale og utenlandske skoler. Dette er viktig for en utadvent by. Vi vil jobbe videre for å legge forholdene til rette for at disse skolene skal få enda bedre rammebetingelser. Skolene skal være åpne for alle interesserte elever.
Et variert tilbud til de minste barna
Høyre mener at det i Stavanger skal være et variert tilbud til de minste barna og barnehagetilbud til alle som ønsker det. Barnehagetilbudet skal dekke det enkelte barns individuelle behov. Høyre vil gjøre barnehagetilbudet enda mer fleksibelt i forhold til foreldre og barns ønsker.
Barn og foreldre ønsker mangfold og kvalitet i tilbudet til de minste barna. Stavanger skal utvikles til å bli en foregangskommune på dette området. Høyre er positive til ulike typer barnehager som for eksempel musikk barnehager, naturbarnehager og åpne barnehager.
Høyre ønsker å støtte etableringen av alternative tilbud. Den videre utbyggingen av barnehagene skal være i privat regi, men med kommunen som støttespiller.
Høyre vil jobbe for en samordning av opptaket ved de private og de kommunale barnehagene i regionen. Høyre ønsker å etablere en felles informasjons- og søknadsordning på internett for alle de kommunale og private barnehagene.
Høyre vil jobbe for at det skal bli et likere prisnivå mellom private og kommunale barnehager.
Sentrale pålegg vedrørende prisnivået vil bli fulgt opp i Stavanger kommune.
Studentbyen Stavanger
Universitet
Etableringen av Universitetet i Stavanger og samspillet med det øvrige Ullandhaug-miljøet vil ha avgjørende betydning for regionen og skal ha stor oppmerksomhet fra kommunen.
Høyre vil legge til rette for at Stavanger kommune sammen med Høgskolen i Stavanger og de andre høgskolene jobber med markedsføring av studentbyen. Stavanger kommune skal som vertsby fortsette det videre arbeidet med å tilrettelegge for et universitet.
Tilbud til studentene
Høyre vil jobbe videre for at Stavanger skal være en attraktiv by å studere i. Stavanger kommune skal bidra til at byen får et positivt og aktivt studentmiljø gjennom å videreutvikle Folken og etablere flerbruksbygget på Ullandhaug.
Antallet studentboliger skal økes, og det skal legges til rette for et mangfold i tilbudet av studentboliger. Det må jobbes videre med å fremskaffe attraktive tomter til studentboliger.
Høyre vil tilrettelegge for bedre kollektivtilbud mellom universitetsområdet, høyskolene og de ulike studentboligene.
Sosialt ansvar
Høyre vil jobbe videre med å utvikle ordningen med omsorgslønn ,slik at personer med særlig tyngende omsorgsarbeid får omsorgslønn.
Høyre ønsker å styrke tjenestetilbudet til funksjonshemmede barn, samt til barn og unge med atferdsvansker. Høyre ønsker et bedre psykiatrisk tilbud til barn og unge.
Bruken av hospits skal være på et minimum. Ingen under 25 år skal bo på hospits.
De kommunale boligene skal være et midlertidig tilbud til personer som er i en økonomisk og sosial situasjon som gjør at de ikke kan skaffe seg bolig på egen hånd. Køene er vesentlig redusert, og ventetiden er halvert de siste årene. Høyre ønsker at tildeling av kommunal bolig skal skje så raskt som mulig.
Flere skal få hjelp til å etablere seg i egen bolig med startlån og bostøtte.
Hjelp til selvhjelp
Høyre vil jobbe for at offentlige støtteordninger ikke skal virke passiviserende. Formålet med sosialhjelp skal være bistand i en overgangsperiode. Målet er at den enkelte i størst mulig grad skal få hjelp til å kunne klare seg selv. Høyre ønsker å sette krav til mottagere av sosialhjelp.
Et inkluderende arbeidsliv
Høy deltagelse i arbeidslivet er nødvendig for å opprettholde verdiskapningen i samfunnet.
Høyre vil arbeide for at arbeidslivet legges til rette for eldre arbeidstagere og uføre, slik at erfaringer og kunnskaper kan utnyttes best mulig for den enkelte og for samfunnet.
Høyre er positive til det obligatoriske introduksjonsprogrammet for nyankomne flyktninger og innvandrere. Introduksjonsprogrammet skal sørge for at gruppen blir integrert gjennom språkopplæring, samfunnsorientering og arbeidstrening. Kommunen må fortsette arbeidet med å legge bo- og leveforholdene til rette for denne gruppen.
Høyre vil jobbe for at personer med innvandrer- og flyktningbakgrunn skal få bruke de ressursene de besitter
Pleie og omsorg
En god eldrepolitikk er viktig for en by som vil tilby sine innbyggere trygghet og trivsel hele livet. Kommunen har gjennomført et løft innen eldreomsorgen. Arbeidet har bestått i rehabilitering, ombygging fra tosengsrom til ensengsrom og bygging av sykehjem. Stavanger har i løpet av få år fått 346 nye plasser i eldreomsorgen. Høyre vil følge nøye med på om dette er tilstrekkelig.Ventelistene til sykehjem og omsorgsboliger er vesentlig redusert. Høyre vil følge opp eldreplanen og utvikle driften på sykehjem og hjemmebaserte tjenester slik at brukerne fortsatt vil være fornøyde med tilbudet.
Kvaliteten på tilbudet er like viktig som tilbud om plass. Eldre mennesker har selvfølgelig ulike behov og ønsker. Selv om en er pleietrengende, skal den enkelte få beholde muligheten til å ta egne valg.
Alle skal ha rett til å påvirke i alle beslutninger som gjelder egen hverdag. Kommunens tjenester skal ta hensyn til individuelle pleiebehov. Det skal utøves respekt for selvbestemmelse og integritet.
Stavanger har etablert et sykehjemstilbud i Spania, og erfaringen så langt er positiv. Høyre ønsker å utvide dette tilbudet.
Økt valgfrihet og innflytelse
Høyre vil øke innbyggernes valgfrihet og direkte innflytelse på tjenestetilbudet. Det er viktig å sette brukeren i fokus og gi brukeren rett til å velge hvem de skal få utført tjenester fra. Høyre ønsker å innføre et system der brukeren velger utførere og har anledning til å bytte utfører hvis en ikke er fornøyd. Denne valgfriheten bidrar til utvikling og profilering av de ulike tjenestene. De som skal utføre tjenestene, konkurrerer med hverandre. Kommunen skal fortsatt være blant den som tilbyr tjenester.
Høyre vil fortsatt ha fokus på arbeidet med utdanning av nødvendig helsepersonell.
Fritid
Natur og friområder
I en by i utvikling er det viktig å ivareta natur- og turområdene og øke tilgjengeligheten til disse.
Høyre ønsker at jordbruksjord skal frigjøres til friområder og utbyggingsområder i samsvar med fylkesdelplanen for arealbruk.
Stavanger har en unik grøntstruktur hvor alt ligger til rette for fysisk aktivitet. Det er de siste årene blitt satset betydelig på innløsning og tilrettelegging av friområder, og Høyre vil jobbe videre med å utvikle regionens friluftstilbud.
Høyre vil arbeide videre med å gjøre mest mulig av strandsonen tilgjengelig for alle. Høyre vil ta hensyn til private grunneiere i arbeidet med å tilrettelegge strandsonen for allmenn ferdsel. Vi vil i arbeidet med tilpassing av turveier forsøke å komme frem til avtaler som om mulig også ivaretar grunneiernes interesser.
Sjøen kan i større grad tas i bruk som et rekreasjonsområde for byens befolkning. Høyre er positive til for eksempel utleie av småbåter fra sentrum. Høyre vil arbeide for flere båtplasser i regi av båtforeningene.
Friluftsrådene gjør en flott jobb for å tilrettelegge for friluftsliv i interkommunal regi. Høyre vil øke tilbudet til regionens befolkning gjennom disse organisasjonene. Kommunale eiendommer som ikke blir brukt til sitt opprinnelige formål, og som kan brukes til fritidsformål, må vurderes overført til friluftsrådene.
Kultur-, idrett-, og friluftstilbudet i kommunene på Nord- Jæren brukes på tvers av kommunegrensene. Høyre vil utvikle de muligheter Stavanger og nabokommunene har for en videre samordning av planene på disse områdene.
Frivillig arbeid og engasjement
Høyre vektlegger frivillig innsats. Høyre vil fortsatt arbeide for at frivillige organisasjoner får best mulige arbeidsvilkår. Frivillig arbeid bør brukes aktivt i løsningen av mange viktige fellesoppgaver. Frivillig innsats bidrar til å bedre livsvilkårene for alle aldersgrupper og er en støtte til kommunens arbeid.
Det er et viktig arbeid de frivillige gjør for eldre. Høyre vil fortsette å støtte frivillige organisasjoner som arbeider for bedre levekår for eldre mennesker.
Ungdom er byens fremtid og en viktig ressurs. Høyre vil ha aktive og selvstendige ungdommer. Et solid utdanningstilbud og et godt fritidstilbud er viktige i denne sammenhengen. Det er viktig at ungdom selv tar ansvar for egen fritid.
Høyre ønsker å styrke ungdommens engasjement ved å videreutvikle ungdommens bystyre.
Gode møteplasser for ungdom
Høyre vil legge til rette for møteplasser for ungdom.
Høyre vil videreutvikle tilbudet til ungdom i bydelene. Bydelshusene skal primært være et samlingssted for ungdom. Høyre vil jobbe for at hver bydel har et samlingssted. Høyre vil også satse mer på skolene som nærmiljøanlegg med utvidede åpningstider og tilpasset bruk som bydelshus.
Ungdomshuset Metropolis skal videreutvikles som et rusfritt samlingssted for ungdom i sentrum. Høyre vil ha mer aktivitet i huset og utvikle tilbudet i helgene. Høyre vil legge til rette for at lokale musikere skal få vise seg frem på konserter i Metropolis og Folken.
Høyre vil øke støtten til utbygging av skatehaller, ramper og andre aktivitetstilbud for uorganisert ungdom.
Høyre er positive til forslaget om et aktivitetsområde for ungdom på plassen ved Oljemuseet.
Høyre vil arbeide for at rehabiliteringsplanen for de kommunale idretts- og fritidsbyggene vil bli gjennomført.
Idrett
I idrettsbyen Stavanger skal det være et aktivt idrettsmiljø med både bredde og profesjonelle utøvere.
Et godt idrettstilbud er en viktig del av et positivt oppvekstmiljø. Det er bygget flere nye idrettsanlegg de siste årene, og nye idrettsanlegg er igangsatt. Men utfordringene er fortsatt store. Vi mangler haller og baner for å gi et bedre tilbud til både unge og eldre. Høyres mål er at når vi bygger nye skoler, må vi samtidig se på mulighetene for å føre opp en idrettshall på samme område. Dette gir muligheter for sambruk og et godt tilbud til skole, idrettsforeninger og nærmiljøet. Det er også viktig at dagens bygg utnyttes maksimalt. Stavanger har små arealer og lite plass til nye utendørs anlegg. Vi kan investere i kunstgress på eksisterende baner og dermed utvide brukstiden for disse. Idrettsbevegelsen er en av våre største ressurser og utfører et viktig forebyggende arbeid. I tillegg er det et mål at det i størst mulig grad iverksettes interkommunale samarbeidsprosjekter.
Nye Stavanger stadion skal bygges i Jåttåvågen. Høyre støtter arbeidet med å bygge et moderne stadion på internasjonalt nivå.
Høyre vil også støtte arbeidet med å få på plass en innendørs fotballhall i regionen, i samarbeid med andre aktører.
Høyre er positive til at det etableres et 50 m svømmebasseng i samarbeid med andre aktører.
Kampen mot rusproblemer
Høyre har en visjon om at Stavanger skal bli en by uten rusproblemer.
Høyre skal fortsette kampen mot rusproblemer. Sammen med et aktivt forebyggende arbeid skal vi hindre at ungdom blir rusmisbrukere. De aller fleste ungdommer velger å aldri prøve et illegalt rusmiddel. Dette er en viktig grense å holde. Høyre skal bekjempe alle former for legalisering av narkotika.
Høyre vil styrke den offentlig innsatsen mot narkotika ytterligere og jobbe aktivt for å gjennomføre den Ruspolitiske handlingsplanen som er vedtatt av bystyret. Høyre vil øke støtten til frivillige organisasjoner som arbeider mot rusmisbruk.
Behandling
Samtidig som Høyre er tøffe i kampen mot narkotika er vi opptatt av å gi et godt behandlingstilbud til de som trenger det. Kommunen vil få et utvidet ansvar for tilbudet til rusmisbrukere, og vi er opptatt av at tilbudet skal være der når rusmisbrukeren er motivert. Samtidig må det være en sammenheng i tilbudet på tvers av faglige og forvaltningsmessige grenser. For den som lykkes i behandling, må kommunen ha et godt ettervernstilbud. Høyre er opptatt av brukermedvirkning og kvalitet på tilbudene. Høyre vil jobbe for at rusmisbrukere med dobbeldiagnose har et tilfredsstillende tilbud.
Miljø
Forvalteransvaret
Forvalteransvaret står sentralt i Høyres miljøpolitikk. Vi har en forpliktelse til å overlate jorden til neste generasjon i minst like god stand som nå. Vi må derfor arbeide for en mest mulig effektiv og balansert bruk av ikke-fornybare ressurser og for en økonomisk verdiskapning som ligger innenfor naturens tålegrenser.
Høyre vil bygge videre på den såkalte Stavanger-modellen, hvor miljøarbeid drives i samarbeid mellom Stavanger kommune, Grønn by og Grønn hverdag. Samarbeidet mellom de tre aktørene er den viktigste grunnen til Stavangers miljøpolitiske suksess.
Det er mulig å endre holdninger gjennom positive tiltak som stimulerer folk til å handle miljøbevisst.
Stavanger kommune skal selv gå foran som et godt eksempel med energibesparende tiltak.
Høyre vil at det lokale "Lokal agenda 21"- arbeidet i hovedsak fortsatt skal være prosjektbasert. Prosjektene bør forutsette egeninnsats fra de involverte, og de bør bli selvbærende på sikt.
Miljøbevisst næringsliv
Arbeidet med å bygge opp lokal og nasjonal kompetanse på miljømessige byggemåter ønsker Høyre å videreføre. I Stavanger har vi kalt disse prosjektene for Grønne bygg.
Høyre vil stimulere til at flere virksomheter handler miljøbevisst gjennom miljøsertifiseringsordninger.
Avfall
En returordning for plast bør en vurdere å innføre i Stavanger.
Høyre ønsker at det skal lønne seg å være miljøbevisst, slik at den minst miljøskadelige avfallshåndtering skal belønnes gjennom bl.a lavere avgifter.
Energi
Høyre vil arbeide for en stadig mer effektiv utnyttelse av energiressursene både i offentlig virksomhet, i næringslivet og i byens husstander. Høyre vil fortsette å stille miljøkrav til kommunens byggevirksomhet ved rehabilitering av bygg og nybygg. Høyre vil stille krav om fleksible energiløsninger når reguleringsplaner for nye boligområder skal behandles.
Det er naturlig å ta i bruk naturgass som et supplement til andre energikilder.
Høyre vil støtte forskningsinnsatsen på hydrogen som miljøvennlig energikilde, og arbeide for at hydrogen tas i bruk der dette er den beste løsningen.
Forurensning og transport
Stavanger har en relativt høy bruk av privatbil sammenlignet med andre byer i Norge. Det er et viktig mål for Høyre å øke bruken av kollektive transportmidler. Høyre vil arbeide for en lav pris og høy frekvens på tilbudet. Høyre ønsker at Stavanger sammen med nabokommunene skal overta ansvaret for kollektivtrafikken.
Høyre vil stimulere til miljøvennlige transportmidler som elbiler og gassdrevne fremkomstmidler.
Høyre vil sikre en høy oljevernberedskap langs Jærstrendene.
Vi bor godt
Nord -Jæren er et felles arbeids- og bomiljø. Området er Norges tredje største byområde. Stavanger er lokomotivet i utviklingen av regionen, men denne utviklingen kan stagnere som følge av en uhensiktsmessig kommunestruktur. Derfor vil Stavanger Høyre arbeide for at innbyggerne og næringslivet på Nord-Jæren ikke skal oppleve kommunegrensene som en barrière.
Arealplanleggingen innenfor Stavangers grenser skal ta hensyn til at vi i fremtiden får en sammenslåing av kommunene på Nord- Jæren.
Høyre vil arbeide aktivt for en slik sammenslåing.
Variert botilbud
Stavanger skal tilby sine innbyggere et godt og variert botilbud. Vi vil fortsette å tilrettelegge for flere leiligheter i sentrums- og transformasjonsområdene. Stavanger er den kommunen i regionen som har størst nybygging. På sikt må en satse på at arealbruken for regionen sees under ett. Det er viktig at vi ikke fortetter unike villaområder i for stor grad.
Høyre vil tilrettelegge for førstegangsetablerere gjennom selvbyggerfelt og andre rimelige botilbud.
Samfunnet utvikler nye familiestrukturer, og Høyre vil i større grad satse på alternative og nye boliger slik at vi kan tilby et variert botilbud til byens innbyggere.
Trygghet i nærmiljøet
Samfunnet er avhengig av at alle føler seg trygge i sine egne omgivelser. Høyre vil at innsatsen mot kriminalitet skal økes kraftig.
Høyre vil ha en samhandling med politiet og andre aktuelle aktører i kampen mot kriminalitet.
Samferdsel
Høyre vil knytte regionen tettere sammen gjennom utvikling og forbedring av samferdselen.
Høyre er tilfreds med at planleggingsarbeidet for dobbeltspor mellom Stavanger og Sandnes nå er finansiert. Høyre vil åpne for at private aktører kan få være med i konkurransen om utbygging og drift.
Høyre jobber for å få bybane i Stavanger regionen.
Ryfylke knyttes til Stavanger gjennom Ryfast. Dermed vil Hundvågtunnelen og Eiganes- tunnelen kunne bli en realitet. Rogfast vil knytte nord- og sørfylket tettere sammen.
Høyre ønsker å utvide og effektivisere det kollektivtilbudet vi har i dag. Det er viktig med direktelinjer i busstilbudet mellom bo- og arbeidssenter.
Stavanger lufthavn Sola bør utvides og bli en moderne lufthavn tilrettelagt for økt trafikk. Dette mener Høyre at vi best kan få til med en lokal overtagelse av lufthavnen.
Arbeidet med å sikre tilgjengeligheten til Stavanger lufthavn Sola må fortsette.
Risavika skal gjennom samarbeid med kommunene i regionen utvikles til en konkurransedyktig intermodal knutepunktshavn for Vestlandet.
Mer igjen for pengene
En mer moderne kommune
I enhver organisasjon på Stavanger kommunes størrelse er det et betydelig potensial for endret drift. Kommunen kan bli mer effektiv, blant annet ved å ta bort dobbeltarbeid og ved å bedre koordineringen i og mellom avdelingene.
Høyre vil vurdere om det er oppgaver kommunen i dag løser som skal løses av andre i fremtiden. Høyre ønsker å bruke anbud som virkemiddel, og flere tjenester må vurderes konkurranseutsatt.
Stavanger har et innovativt næringsliv. Vi ønsker at kommunen skal være preget av den samme viljen til endring og nytenkning.
Stavanger kommune skal utvikle seg til å bli en moderne offentlig virksomhet. Omstilling og effektivisering er avgjørende for at kommunen skal kunne prioritere de viktigste oppgavene først.
Det er vårt mål at innbyggerne i Stavanger skal ha større innflytelse på tjenestetilbudet. Høyre ønsker at innbyggerne selv i større grad skal kunne velge hvem som skal utføre tjenester. Bestiller- og utførerprinsippet skal videreføres på flere områder. Høyre vil åpne for ordninger med verdisjekk som gir brukeren mulighet til å velge mellom ulike tjenesteytere.
Høyre mener at pengene skal følge brukeren.
Stavanger kommune skal gi den beste servicen i landet
Kommunen skal være service- og brukerorientert. Åpenhet og tilgjengelighet skal prege kommunens organisasjon.
Høyre vil mye, og vi stiller krav til kommunens ansatte. En Høyrestyrt kommune skal være en god arbeidsgiver. Høyre mener at Stavanger kommune har lojale og dyktige medarbeidere. Oppdaterte og utdannede medarbeidere er gode medarbeidere. Høyre vil fremheve at det er viktig at de ansatte får ta del i faglig oppdatering og videreutvikling av egen kompetanse.
Høyre ønsker en personalpolitikk som er basert på full likestilling. Derfor skal det jobbes særlig med rekruttering av kvinner til lederstillinger. Stavanger kommune har mange unge talentfulle medarbeidere. Blant disse skal fremtidige ledere rekrutteres.
Høyre ønsker mindre byråkrati og et enklere servicesystem for våre innbyggere. Derfor er vi positive til samarbeidsprosjekter som forenkler dagens system.
Høyre støtter en samordning av Aetat, trygdeetaten og kommunen (SATS).
Interkommunalt samarbeid
Stavanger skal arbeide videre med det interkommunale samarbeidet vi har gjennom de felles FAR-prosjektene (Felles administrative ressurser), og på den måten få en bedre ressursutnyttelse for kommunene i regionen.
