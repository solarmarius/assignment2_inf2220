
Tirsdag 17. mars 1998
Kristelig Folkepartis pensjonistforum:
Geriatrisk team i alle fylker
Kristelig Folkepartis Pensjonistforum, samlet i Oslo, vil uttale:
Det har lenge vært et mål å opprette geriatrisk team i alle fylker. Det er gjort gode erfaringer med at geriatrisk team bidrar til å forlenge den friske livsperioden, og forkorte sykdomsperioden som vi alle kanskje må igjennom. Derfor er også geriatrisk team god samfunnsøkonomi.
Geriatrisk team i alle fylker har til nå ikke latt seg gjennomføre p.g.a. mangel på spesialisert personell. Det viser seg at det er få leger og sykepleiere som velger geriatri som spesialisering. Vi vil oppfordre ansvarlige myndigheter til å stimulere til utdanning og forskning innen geriatri.
En stipendordning for å videreutdanne leger og sykepleiere er kanskje en god ide for å rekruttere fagpersonell. Når de selv er nærmere pensjonsalderen, er det trolig lettere å vekke interesse for geriatri, enn hos nyutdannede.
Kristelig Folkepartis Pensjonistforum ber for øvrig om at forskningssenteret for geriatri i Tromsø, Elisabethsenteret, snarest blir fullført og satt i funksjon blant annet ved økt økonomisk støtte fra staten.
