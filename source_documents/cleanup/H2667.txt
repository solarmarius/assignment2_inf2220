
Onsdag 1. november 1995
Valgobservatør Are Næss (KrF):
Pressestoff
BETINGET TUDJMAN-SEIER FORDEL FOR DEMOKRATIET
-At partiet til president Franco Tudjman vant en svært betinget seier under parlamentsvalget i Kroatia søndag 29. oktober, er en fordel for demokratiet i landet. Dette så meget mer som Kroatia bare har et realtivt demokrati, sett med norske øyne. Det sier stortingsrepresentant Are Næss (KrF, Hordaland), som var leder for OSSE, Organisasjonen for Sikkerhet og Samarbeid i Europa, sin observatør-delegasjon under valget. Den besto av 14 parlamentarikere fra åtte land, og var den største av observatørdelegasjonene.
-Presidentens parti Kroatias Demokratiske Union, HDZ, hadde håpet på et to-tredjedels flertall i nasjonalforsamlingen. Politiske observatører har spekulert i om de ønsket dette for å kunne foreta grunnlovsendringer, eller om partiet "bare" ville ha et betryggende flertall når regjeringen i tida som kommer må ta endel ubehagelige avgjørelser både når det gjelder økonomi og i grensetvister, sier Are Næss.
VALGKAMP UTEN POLITIKK
Den norske delegasjonslederen sier at valgkampen i Kroatia har vært påfallende fri for politisk debatt. -Regjeringspartiet har spilt på nasjonalistiske strømninger, mens oposisjonen ikke har hatt evne - eventuelt vilje - til å sette politiske spørsmål på dagsorden, sier han.
OSSE-delegasjonen besøkte over 100 valglokaler i løpet av valgdagen. Det største problemet var mangelen på anonymitet under stemmegivningen. Stemmeavlukkene var åpne, og valglistene til den serbiske minoriteten hadde en annen farge, slik at det var lett å se dersom en velger tok denne listen. Observatørene la også merke til at de plassene i parlamentet som var avsatt til den serbiske minoriteten, ble redusert fra 13 til tre, uten at det var foretatt noen folkeopptelling som skulle tilsi dette.
INNVIKLET ORDNING
Den kroatiske valgordningen er forholdsvis innviklet, og har elementer i seg som ikke virker helt demokratisk betryggende. 28 av representantene velges fra én-mannskretser, mens 80 velges på landsdekkende lister. Den serbiske minoriteten har tre plasser i parlamentet, og andre minoriteter har fire. Til slutt velges 12 av parlaments-representantene av såkalte "diaspora-kroater", eller kroater som bor utenfor Kroatia.
-Regjering og oposisjon hadde langt fra like betingelser under valgkampen. Blant annet slapp ikke oposisjonen til i media i samme grad som regjeringspartiet. Det er heller ikke tilfredsstillende at valgkomiteenes medlemmer ble utpekt av myndighetene, men når det gjelder selve gjennomføringen av valget, og opptellingen etterpå, virket dette betryggende så langt vi kunne kontrollere, det vil si på lokalplanet. Resultatet tilsier vel også at tross diverse barnesykdommer, er valgresultatet et noenlunde representativt uttrykk for folkets vilje, sier Are Næss (KrF-Press/NPE).
