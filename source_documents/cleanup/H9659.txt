
Dato: 3. oktober 2005
Innvandringspolitisk talsmann i FrP, Per Sandberg
Krever forbud mot heldekkende slør i skolen
- FrP aksepterer ikke at instrumenter for undertrykking og stigmatisering av unge innvandrerjenter skal godtas i skolen, og derfor krever vi et generelt lovforbud mot bruk av burkalignende slør i skolen, sier innvandringspolitisk talsmann i FrP, Per Sandberg.
Oslo Handelsgym har nylig tatt kontakt med Utdanningsetaten i Oslo for å få råd om hvordan skolen skal håndtere problemet med at muslimske jenter ikler seg burkalignende slør i skoletiden. Skolen har vektlagt de praktiske problemene bekledningen medfører for undervisningssituasjonen, og skoleledelsen oppfordrer politikerne til å avklare problemstillingen.
- Jeg mener det er innlysende at islamistisk bekledning som burka og niqab ikke har noe i den norske skolen å gjøre fordi det hindrer integrering, og skaper skiller, sier Sandberg.
- FrP ønsker et generelt lovforbud mot bruk av burka og heldekkende slør i skolen. Så sent som 31. mai i år fremmet FrP forslag i Stortinget om et slikt forbud, som en del av en tiltakspakke for å fremme integrering. Forslaget ble dessverre avvist av de øvrige partier, og av kommunalminister, Erna Solberg, sier Sandberg, som mener det likevel er verdt å merke seg at en enstemmig komité uttalte følgende: "Påkledning som skjuler hele eller deler av ansiktet vanskeliggjør skolens oppdrag", og at et flertall i komiteen (Ap, H, KrF, SV og Sp) uttalte: "Skolen bør av pedagogiske grunner ha mulighet til å forby burka eller heldekkende niqab".
Sandberg viser også til at et slikt lovforbud allerede er innført i Frankrike, og at en rekke unge kvinner med innvandrerbakgrunn var blant de mest aktive for å få til et slikt forbud.
- Dersom integreringsprosessen av innvandrere begynner å halte allerede i skolen, vil ikke fremtiden se særlig lys ut. Derfor må vi få integreringsprosessen på riktig spor så tidlig som mulig, slik at vi unngår at vi havner i den ulykkelige situasjonen at unge innvandrerjenter blir gjenstand for et farlig spill iscenesatt av radikale muslimer som betrakter kvinner som annenrangs borgere, avslutter Sandberg.
