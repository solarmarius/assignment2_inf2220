
10.02.03
DNA
FN må løse Irak-konflikten, og Norge må arbeide for fredelige løsninger
Uttalelse enstemmig vedtatt på sentralstyremøte i Arbeiderpartiet 10. februar 2003
Arbeiderpartiet mener at medlemslandene gjennom FN må finne en fredelig løsning på krisen i Irak. Bruk av militærmakt fører til lidelser for sivile, tap av menneskeliv og fare for nye konflikter. Den norske regjering kan ikke bare avvente vedtak i FN, men må aktivt bidra til at alle mulige fredelige løsninger blir forsøkt. Arbeiderpartiet vil bidra til å utvikle en samlet politikk som kan bidra til fred, utvikling og demokratisering i hele regionen. En slik politikk må ta sikte på å få gjennomført vedtakene fra FNs sikkerhetsråd, samtidig som den tar hensyn til andre konflikter i området. Det må legges særlig vekt på en snarlig løsning på konflikten mellom palestinere og israelere.
FN har i hele etterkrigstiden vært en hjørnestein i norsk utenriks- og sikkerhetspolitikk. Det må vi holde fast ved. Arbeiderpartiets landsmøte slo fast at utfordringene i Irak må løses gjennom FN, og at det er FNs sikkerhetsråd som på vegne av FNs medlemsland skal forvalte verdens sikkerhet. Krig er siste utvei. Kun FN kan forsikre om at alle politiske og diplomatiske løsninger er forsøkt først.
På bakgrunn av det som hittil er framkommet er det viktig at våpeninspektørene får fortsette sitt arbeid og at det derfor ikke nå iverksettes militære tiltak mot Irak. Våpeninspektørenes mulighet til å lykkes forutsetter at FNs press på Irak opprettholdes. Samtidig må det arbeides videre med forslag om å forsterke inspeksjonene for eksempel med overvåkningsfly og flere inspektører, slik blant annet Frankrike og Tyskland har tatt til orde for. Målet må være å få til en løsning som kan samle FNs sikkerhetsråd om tiltak for en fredelig avvæpning av Irak, ikke regimeskifte med militær makt.
Alle parter må vise vilje til å finne fredelige løsninger. Irak må samarbeide fullt ut med inspektørene, og umiddelbart gi grundige og etterrettelige svar på alle deres spørsmål. Vi vil også klart advare USA mot militære aksjoner mot Irak, uten forankring i Sikkerhetsrådet. USA må gi inspektørene opplysninger som kan bidra til å avdekke om Irak har masseødeleggelsesvåpen. Et nytt utvetydig mandat fra Sikkerhetsrådet er en absolutt forutsetning for bruk av makt overfor Irak.
Dersom våpeninspektørene finner masseødeleggelsesvåpen må det først og fremst arbeides for en politisk avtale med Irak om full avvæpning og etablering av en permanent våpeninspeksjon i landet som kan sørge for dette. Det er Sikkerhetsrådet som til slutt skal ta stilling til om Irak har oppfylt de kravene FN har stilt. Alle land må respektere Sikkerhetsrådets vedtak. Norge må imidlertid på vanlig måte vurdere om, og eventuelt på hvilken måte deltakelse i en aksjon skal skje.
Norge må bidra til å sette den humanitære situasjonen i Irak på dagsordenen, og være en betydelig bidragsyter for humanitær innsats i Irak og nærområdene. Norge må allerede nå, i lys av faren for krig, gi humanitær bistand for å forebygge unødvendige lidelser for sivilbefolkningen. Det er også en fare for at regimet i Bagdad kan bruke den spente situasjonen til å angripe eller på annen måte sette den interne opposisjonen i landet i fare.
Norge bør arbeide sammen med land som sier at man må legge press på den amerikanske administrasjonen for at forhandlingene om en løsning på den israelsk-palestinske konflikten kommer i gang umiddelbart. Det internasjonale samfunnet har et ansvar for å bidra til opprettelsen av en palestinsk stat. Slik kan Norge bidra til å forhindre ytterligere splittelse mellom den arabiske verden og vesten, samt fred og utvikling i regionen.
