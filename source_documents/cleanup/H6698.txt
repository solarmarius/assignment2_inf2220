
24.01.03
Lars Rise (KrF)
SV svekker FN!
- Når SV allerede nå tar et klart standpunkt til en militæraksjon mot Irak, så svekker det FNs autoritet, sier Lars Rise. - De legitimerer dermed at det er greit for andre stater, som USA, å trekke seg fra FN- sporet. Det vil øke faren for krig, sier Rise.
SV har sagt klart nei til en militæraksjon mot Irak uansett om FNs sikkerhetsråd skulle gi fullmakt. KrF deler SVs engasjement for fred, men vi ønsker ikke å svekke FNs autoritet.
Skal FN kunne ha noen meningsfull rolle i verden, må vi vise at vi tar FN på alvor. Norge fastholder at saken skal tilbake til FNs sikkerhetsråd på bakgrunn av våpeninspektørenes rapport. Vi kan ikke trekke en ny konklusjon nå, uten en ny behandling i FNs Sikkerhetsråd, sier Rise.
I SV sitt arbeidsprogram heter det at "Organisasjonens handlefrihet og autoritet må styrkes, og en må gå mot alle tiltak som svekker FNs stilling".
- Nå må SV vise at de også i praktisk politikk ønsker å bygge ut FN til en forsamling med reell makt for verdenssamfunnet. Det må ikke bare bli med fine ord i et arbeidsprogram, sier Rise.
