
Dato: 20. oktober 2005
Stortingsrepresentant Ketil Solvik-Olsen, (FrP), fraksjonsleder energi og miljø
Kritisk til stans av leteboring
FrP er svært skuffet over miljøvernminister Bjørnøys midlertidige stans av leteboring på Goliat-feltet i Barentshavet. - Dette er negative signaler fra den nye Regjeringen, og det gjør meg bekymret for den videre satsingen på petroleumsvirksomhet i nordområdene, sier stortingsrepresentant Ketil Solvik-Olsen.
Solvik-Olsen viser til at stansen i prøveboringen avslører de sterke vernekreftene i den nye Regjeringen.
- Stoltenberg har forsøkt å skape troverdighet om at de virkelig vil satse på petroleumsvirksomhet i nordområdene. I praksis så tar de nå grep som går i motsatt retning, sier Solvik-Olsen.
Boretillatelsen ble klaget inn for departementet allerede i august, Bondevik II regjeringen ikke så klagen som et grunnlag for å stanse leteboringen.
- Jeg stiller meg spørrende til hvilke signaler det gir, når Statsråden nå griper inn og stanser leteboring så lenge etter klagen er innlevert. Dersom Statsråden planlegger å stanse all virksomheten mens slike saker håndteres, så vil vi se et utall klager fra noen overivrige miljøvernere fremover, avslutter Solvik-Olsen.
