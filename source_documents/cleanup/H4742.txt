
12. november 2000
Landsmøtet
8. Mediesamfunnet
Vedtak fra Arbeiderpartiets landsmøte 12. november 2000
I dag setter informasjons- og kommunikasjonsteknologien i stadig sterkere grad sitt preg på utviklingen mot det som ofte kalles medie- eller informasjonssamfunnet. Mer informasjon blir raskere tilgjengelig for flere og bidrar til å skape nye muligheter for menneskelig utfoldelse, vekst og effektivisering.
Samtidig utfordres institusjoner innen informasjon, kultur og kommunikasjon av nye aktører som forsøker å posisjonere seg der man antar at det vil være størst økonomisk gevinster å hente i fremtiden. Ikke bare skjer dette innenfor nasjonalstatene - mediesamfunnet har også et sterkt preg av globalisering, med fremvekst av store aktører som sprer seg med virksomheter i mange land.
Dette kommer til uttrykk ved at ressurssterke aktører går i allianse med eller kjøper opp virksomheter som tradisjonelt har skapt og tilbudt innhold og programproduksjon - det være seg gjennom aviser, forlag, radio eller TV. Samtidig skjer det en sterk kommersialisering av innholdet, ved at suksesskriteriet blir om man gjør det godt på børsen eller ikke, og hvor mye utbytte som betales til eierne.
Det foregår en rivende teknologisk utvikling hvor tele-, data-, og mediesektoren smeltes sammen. Denne utviklingen øker behovet for en felles regulering av sektorene, noe som kan gjøres ved en egen IKT-lov. I dag har vi en egen telelov, kringkastningslov etc. Utviklingen vil også bety at det vil være viktig at NRK kan inngå allianser med andre aktører.
I denne situasjonen er det viktig at sentrale kulturelle og demokratiske verdier og samfunnsinteresser blir ivaretatt og ikke males i stykker i en kommersiell sammenheng. Norsk språk og kultur og uavhengig informasjonsformidling må ikke bli en handelsvare, som er avhengig av kommersiell suksess alene for å ha berettigelse.
I Norge er medieforbruket stort, med mange avislesere og flere etermedier. NRK har en sterk posisjon, og vi må sikre dette videre og bidra til at NRK kan beholde sin sterke posisjon i framtida. Det eksisterer derfor gode forutsetninger for å skape samarbeidsformer og rammevilkår som gir muligheter for å utvikle og styrke våre kultur- og samfunnsverdier, og samtidig lykkes i det nye internasjonaliserte mediesamfunnet.
Landsmøtet vil be Regjeringen være spesielt oppmerksom på betydningen av at viktige samfunnsinstitusjoner innen kultur- og informasjonsformidling får gode rammevilkår, slik at de settes i stand til å hevde seg også i det fremtidige kommersielle multimediemarkedet. Særlig på områder der staten er eier må vi bidra til at ulike aktører ikke overkjører hverandre og skaper usikkerhet og kommersialisering, bl a i forbindelse med investeringer i såkalt digitalisering av nett og sendinger.
