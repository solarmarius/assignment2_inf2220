
02.07.02
Åslaug Haga (Sp):
NRKs rapport om omstilling av distriktskontorene: Folk i distriktene fortjener bedre
Til tross for gode intensjoner og et forsøk på tiltalende framstilling, kommer en ikke utenom at dette vil bety en sentralisering av redaktøransvaret og endret programprofil i distriktssendingene, sier Åslaug Haga i en kommentar til rapporten om omstilling av NRKs distriktskontorer som ble presentert i dag.
I rapporten argumenteres det sterkt for distriktssendingenes betydning og popularitet i befolkningen. -Derfor er det oppsiktsvekkende med en konklusjon som innebære en svekket mulighet til å utvikle bredt anlagt programstoff i alle fylker. - En sammenslåing av distriktskontor der flere fylker kun får filialer med delegert redaktøransvar vil i realiteten bety en sentralisering av programvirksomhet i sentrale strøk på bekostning av distriktene, sier Haga.
Distriktskontorene er en bærebjelke i NRK og ivaretakelsen av NRKs allmennkringkastingsoppdrag. - Økt konkurranse fra kommersielle kanaler kan ikke forsvare det å frata folk i distriktene et fullverdig redaksjonelt tilbud, fortsetter Haga.
Stortinget har tidligere uttalt at store strukturelle endringer i NRKs virksomhet skal forelegges Stortinget. - Denne saken er prinsipielt viktig og av meget stor betydning for det framtidige tilbudet til NRKs publikum. Derfor forventer jeg at statsråd Valgerd Svarstad Haugland forelegger saken for Stortinget på egnet måte når Stortinget trer sammen igjen til høsten, avslutter Haga.
