
2003
KrF
Kristelig Folkeparti i Nord-Trøndelag Fylkesprogram 2003-2007
BYGG VARMERE SAMFUNN MED KRISTNE VERDIER
Bibelen gir oss verdier og normer. Som et kristendemokratisk parti bygger KrF sin politikk på de kristne grunnverdiene. KrF har som en grunnleggende forutsetning at det finnes en positiv forbindelseslinje både mellom kristendom og politikk og mellom kristendom og demokrati. Verdigrunnlaget betegner en stadig og dynamisk inspirasjon, forpliktelse og kritisk instans som politiske standpunkter og politisk framferd skal måles mot.
Kristendommen utgjør i seg selv ingen politisk ideologi eller samfunnslære. KrF er heller ikke bundet av noe bestemt kirkesamfunn, men samler kristne til politisk innsats på tvers av ulike kirkesamfunn. Enkeltindividets kristne overbevisning vil ha betydning for vurderingen av de forskjellige politiske spørsmål. I det politiske arbeid innad i partiet og utad i den politiske hverdag har KrF derfor en demokratisk tilnærming på de ulike spørsmål. Tro og religion er til stede, men løsningene oppnås gjennom flertallsbeslutninger .
Verdigrunnlaget KrF bygger politikken sin på:
· Det kristne menneskesynet som sier at alle mennesker er like mye verdt uavhengig av kjønn, alder, evner, nasjonalitet, helse og sosial status. Retten til liv er den mest grunnleggende av alle retter.
· Nestekjærligheten og De ti bud innebærer gode livslover og etiske forpliktelser som ærlighet, ansvarsfølelse, solidaritet, samarbeidsvilje og toleranse.
· Familien og de nære menneskelige fellesskapene står sentralt i arbeidet med å bygge et stabilt og trygt samfunn.
· Den kristne forvaltertanke gir oss ansvar for å ta vare på miljø og ressurser til beste for fellesskapet og for kommende generasjoner.
· Ansvar for å utjevne urettferdigheter i eget land og ut over landegrensene.
· Folkestyrets og flertallets rett til å bestemme, samtidig som det tas hensyn til mindretallet og vernes om minoriteter.
· Et nært samspill mellom det enkelte menneske, offentlige myndigheter og privat virksomhet med det enkelte menneske personlige ansvar som basis.
NORD-TRØNDELAG - ET LIVSKRAFTIG FYLKE MED STORE MULIGHETER
Nord-Trøndelag er et ressursrikt fylke med store utviklingsmuligheter. Vi er et av landets viktigste landbruksfylker. Vi har store skogområder og uberørte fjellområder med rent vann og ren luft. Utenfor kysten har vi store fiskeressurser og langs selve kystlinja er det store muligheter for utvikling innen marin oppdrett. I tillegg finnes det store olje- og gassressurser i Norskehavet. Med grunnlag i naturressursene og lokal kompetanse er det bygd opp en betydningsfull industri.
Rikt kulturliv, kulturbasert næringsvirksomhet og et aktivt idrettsmiljø er viktig for bosetting og trivsel. Gjennom de desentraliserte videregående skoler, HiNT, sykehusmiljøene og andre forskningsmiljø foregår daglig kompetanseheving og rekruttering til faglig oppdatert arbeidskraft.
Samtidig står arbeidsplassene, bosettingsmønsteret og lokalmiljøene i Nord-Trøndelag under et sterkt press både gjennom nasjonale og internasjonale utviklingstrender med reduserte handelshindringer og økt markedsorientering. Antall arbeidsplasser i landbruk og skogbruk har lenge gått nedover. Også tradisjonelle industriarbeidsplasser står i fare for å bli nedlagt. Samtidig har vi lite investeringsvillig og risikovillig kapital til utvikling av nye arbeidsplasser.
Framtidsutsiktene for Nord-Trøndelag er derfor både gode og utfordrende. Kristelig Folkeparti ønsker et godt samarbeid med andre politiske partier, med kommuner, næringsliv, lag og organisasjoner. Sammen med disse og i samarbeid i regionen og over landegrensene vil vi bidra til et enda bedre fylke for enkeltmennesker og utvikle grunnlaget for eksisterende næringsliv, nyskaping og entreprenørskap.
KrF vil arbeide for:
· at fylkeskommunen fyller rollen som regional utviklingsaktør
· at næringsliv i fylket sikres kapital til investering og videreutvikling
· et fortsatt desentralisert og godt videregående skoletilbud
· at kulturlivet gis stor oppmerksomhet
· en god og effektiv lokal tjenesteproduksjon innen skole, helse og kultur
· en verdibasert utforming av politikken
MILJØ OG FORVALTERANSVAR
Det globale miljø er avhengig av den lokale og regionale innsatsen. For å bidra til mindre belastninger på miljøet er det spesielt nødvendig å ta miljøhensyn i avgjørelser innen transport, kommunikasjon, ressursutnyttelse og avfallshåndtering. Den vakre og varierte naturen i Nord-Trøndelag gir rike muligheter både for rekreasjon og næringsliv. Tiltak for å bevare miljø og livsgrunnlag må gis høy prioritet. Det lokale biologiske mangfoldet og ressursene bør sikres. Dette betinger forsvarlig ressurshøsting i skog og hav, vern av grunnvann og gjennom å bidra til en utvikling som ikke går på bekostning av dyrka mark.
I deler av Nord-Trøndelag er det et godt tilbud om kildesortering av avfall, noe som er et viktig bidrag til gjenbruk og til reduksjon i tradisjonell avfallsmengde.
For KrF er det viktig:
· å stimulere til økte ENØK-tiltak og økt utbygging og bruk av fornybare energikilder
· med økt satsing på fornybar energi
· med økt fleksibilitet i energibruken i industri, yrkesbygg og boliger
· å verne gjenværende vassdrag
· at arealplanarbeidet bidrar til å bevare produktive jordbruksarealer for matproduksjon
· å redusere unødvendig forbruk og avfallsmengde og å bidra til mer miljøbevisste innbyggere gjennom holdningsskapende arbeid
· å bedre kollektivtilbudet utenfor sentrale strøk, bl.a gjennom mer bruk av "bestillingsrute"
· at det gjøres forebyggende tiltak i forholdet mellom rovdyr og husdyrdrift slik at det fortsatt kan være husdyrdrift i rovdyrutsatte områder
· at forvaltningen av uttak av skadedyr forenkles.
· at det gjøres en stadig innsats mot faunakriminalitet
· at den nasjonale rovdyrpolitikken må ta hensyn til både bufe og rovdyr
· at full erstatning gis til de som blir rammet av ulike former for vern
· med økt tilrettelegging for satsing på fornybare, fremtidige ressurser, bl.a gjennom havbruk
· at det legges til rette for en balansert avveiing av kommersiell utnytting av fjell- og innlandsområdene og allmennhetens rettigheter
· å sikre mulighet for "kvalitetsturisme" i utmark og fjellområder med respekt for det naturlige, økonomiske, sosiale og kulturelle miljøet. Dette gjelder også innenfor større verneområder
· at korallrevene utenfor kysten sikres vern
· at det blir mulig å høste mer av sjøpattedyrene langs kysten
KULTUR
Kunst og kultur er uttrykk for at mennesket har mer enn materielle behov. Å skape og utvikle gir mening og drivkraft. Kultur gir innsikt og bygger broer mellom generasjoner, folk og nasjoner. Kulturutfoldelse og kunstopplevelser fører til økt livskvalitet, og er av stor betydning for bosetting og trivsel.
Kulturpolitikken må stimulere til at alle kan utøve og oppleve kunst og kultur. Fylket har et eget ansvar for å bidra til en bred og mangfoldig kunstnerisk virksomhet, spesielt med sikte på å nå barn og unge. Satsing på kultur er en målrettet investering i et varmere samfunn. Vi ønsker derfor å satse videre på samarbeidet mellom lokale kulturkrefter og fylkets egne kulturinstitusjoner slik at amatørvirksomhet og profesjonell utvikling kan gå hånd i hånd.
Kulturpolitikk krever bevisste verdivalg. Derfor må det arbeides for god kjennskap til - og forståelse for - det verdifulle i norsk kultur og den kristne kulturarv. Samtidig vil betydningen og verdien av kulturutvikling på tvers av kulturer og landegrenser øke i årene fremover. Dette kan gi positive impulser til videre utvikling.
KrF vil kjempe mot kulturpåvirkning som undergraver menneskeverdet.
For KrF er det viktig:
· at mangfold, vidsyn og kulturelle røtter kan motvirke uheldige utviklingstrekk i samfunnet
· å stimulere til kunst- og kulturaktiviteter som gjør det mulig for folk fra alle sosiale lag og med ulik funksjonsdyktighet å delta
· at offentlige tilskudd bevisst brukes til å fremme rusfrie miljøer
· å sikre sør-samisk kultur og historie som del av fylkets kulturarv
· at innvandrere og flyktninger skal kjenne seg heime, bli verdsatt i lokalmiljøene og inkluderes i kultur- og organisasjonsliv
at Nord-Trøndelag Barne- og ungdomsråd (NTBUR) gis gode arbeids- og utviklingsmuligheter
· at Ungdommens kulturmønstring videreføres
· å opprettholde og videreutvikle Nord-Trøndelag Teater, Musikk i Nord-Trøndelag, Fylkesbiblioteket og Fylkesgalleriet i Namsos som aktive samarbeidspartnere for fylkets kunst- og kulturliv og for innbyggerne i fylket
· å bidra til faglig utvikling av museene i fylket og å opprette kunstmuseum
· å støtte arbeidet med videreutvikling av Stiklestad Nasjonale Kultursenter, Saemien Sijte, Falstadminnet, Nils Aas kunstverksted og Norveg
· at minnet om Olav den hellige og de politiske og religiøse konsekvensene av slaget på Stiklestad skal være et hovedelement i profileringen av Stiklestad Nasjonale Kultursenter
· å bidra til etablering av bergkunstmuseum i Stjørdal og Rian-galleri i Namsos
· å styrke breddeidretten
· at helse - kulturperspektivet ivaretas
NÆRINGSLIV
Mangfold er stikkordet for nordtrøndersk næringsliv. Her er store bedrifter
som Aker Kværner og Norske Skogindustrier, et etablert industrimiljø i Leksvik og en rekke større og mindre bedrifter rundt i hele fylket. Fylket har lavere kostnadsnivå enn sentrale strøk, og en stabil arbeidskraft. Fylket har gode kommunikasjoner med fly, jernbane og E6 som hovednervene. Dessuten er sjøen med båt og ferjer en viktig kommunikasjonsfaktor.
Fylkeskommunens oppgave er å fremme næringsutvikling, bolyst og sysselsetting i fylket. Videregående skoler er viktige instanser i dette arbeidet. Grunnlaget for vekst og utvikling finnes lokalt. Kommuner med vekstkraftig næringsliv er kjennetegnet av gründerkultur, samarbeid og evne til nyskaping, samtidig som de er integrert i større regionale næringsmiljøer. Lokalt initiativ kombinert med ekstern kompetanse er ofte viktige suksessfaktorer.
For KrF er det viktig:
· at forholdene legges til rette slik at eksisterende næringsliv kan videreføres og styrkes
· å stimulere til nyskaping og entreprenørskap slik at verdiskapingspotensialet utnyttes
· at det etableres rammebetingelser som er så gode at bedrifter, kapital og arbeidskraft forblir i fylket og trekkes til fylket
· at fylkeskommunen deltar med kompetanse, tilskudd og aktivt eierskap i regionale utviklingsprosjekter, næringshager, samarbeidsarenaer og internasjonaliseringstiltak som kan bidra til nyetableringer og bedriftsutvikling
· at offentlige utviklingsmidler stimulerer til privat satsing og investering
· at det føres en offensiv statlig lokaliseringspolitikk - inkludert utflytting fra de sentrale strøk - som bidrar til etablering og nylokalisering også i Nord-Trøndelag
· at infrastrukturen møter næringslivets utfordringer og behov innenfor telenett, vei, sjø, jernbane, fly og havner
· at kompetansemiljøene styrkes gjennom utdanning og forskning
· at det gis offentlig støtte i omstillingsperioder for kommuner og hjørnesteinsbedrifter
· at potensialet i regionale allianser og strukturer utnyttes
· at fylkeskommunen beholder reell økt myndighet i forvaltningen av distrikts- og regionalpolitiske virkemidler
· å sikre Nord-Trøndelag en rimelig andel av arbeidsplasser og ringvirkninger fra olje- og gassvirksomheten utenfor Midt-Norge
· at det bygges infrastruktur for transport og utnytting av gass i regionen
· at det bygges kraftvarmeverk på Skogn med den mest miljøvennlige teknologien og innenfor rammene av internasjonale klimaavtaler
· at reiselivsnæringen utvikles gjennom brede kultur- og opplevelsestilbud i fylket
· at fylkeskommunen utøver aktivt eierskap av NTE
· at overføringstariffen av elektrisitet til nord-trønderske brukere reduseres til landsgjennomsnittet
LANDBRUK OG SKOGBRUK
Nord-Trøndelag er at av landets viktigste landbruksfylker. Rent vann og ren luft og et gunstig klima gjør det mulig med stor satsing på gårdsmat og småskala videreforedling. Samtidig står norsk og nord-trøndersk landbruk under sterkt press gjennom importerte matvarer og grensehandel. Internasjonale handelsregler, WTO, EØS-avtalen og ønske om lavere matvarepriser hindrer en sterk og selvstendig norsk landbrukspolitikk. Gården som sosialt system har endret karakter fra å være et bo- og arbeidsfellesskap til å være et rent bofellesskap.
De store skogarealene i fylket har gjennom lange tider gitt grunnlag for en rekke arbeidsplasser både i skogen og i skogforedlingsindustrien i fylket. Skogen har også vært en vesentlig bidragsyter til inntektene i landbruket. Skogforvaltning dreier seg om langsiktige investeringer. Skogkultur og skogforvaltning har derfor vært et felles samfunnsansvar.
Landbruket i Nord-Trøndelag må videreutvikles som ei framtidsretta næring. 2/3 av matproduksjonen i fylket omsettes utenfor fylkets grenser. Derfor er det spesielt viktig for Nord-Trøndelag at samvirkeforetak i landbruket fortsatt får gode rammevilkår. Gjennom fokus på levende bygder, langsiktig naturforvaltning, trygg mat og verdiskapning skal landbrukets og skogens betydning styrkes så vel regionalt som nasjonalt. Heltidsbonden er viktig for å opprettholde faglig utvikling i næringa.
For KrF det er viktig:
· at jordbruksarealene i fylket opprettholdes for aktiv matvareproduksjon
· at kulturlandskapet holdes i hevd
· å sikre levedyktige bruk med mulighet for driverne til inntekt og fritid på linje med samfunnet for øvrig
· at vi fortsatt kan opprettholde et småskala landbruk i Norge
· å forhindre at investeringer i landbruket gjør bønder til gjeldsslaver og at bønder som frivillig selger melkekvoter eller legger ned drifta sikres ordninger for mulig gjeldslette
· at rekrutteringa til næringa sikres ved at det legges bedre til rette slik at ungdom kan ta over
· at det gis rom for kombinasjonsbruk der dette er ønskelig
· å være bevisst at driveplikt, konsesjonsgrenser og boplikt har stor betydning for drift og bosetting over alt i fylket
· at virkemidlene i landbruket må kompensere for avstandsulemper i forhold til markedene og deler av forgrunnlaget (Østlandet)
· at det utarbeides en regional merkevarestrategi innenfor rammen av nasjonal merkevarestrategi
· at produsenter innen nisjer/tilleggsnæringer må gis hjelp til produktutvikling, markedsføring og markedskanaler
· at HiNT sammen med høgskoler utenfor fylket gir rask tilgang til ny forskning slik at grunneiere og bønder sikres tilstrekkelig biologisk og faglig kunnskap
· å gjøre Nord-Trøndelag til ledende i landet innenfor økologisk produksjon og foredling. 8% av landbruksarealet skal være økologisk innen 2007.
· at Staten fortsatt tar et nasjonalt medansvar for langsiktig forvaltning av skogen gjennom skogkultur og skogreising og gjennom transportstøtteordninger som sikrer at hogstmoden skog blir tatt ut
· at sør-samenes næringsgrunnlag sikres
FISKERI OG HAVBRUK
Marin sektor er det mest lovende området for verdiskapning i framtida, men
avhengigheten av eksport skaper sårbarhet. Havbruk domineres i stadig sterkere grad av rasjonalisering og internasjonalisering. Vi har i Nord-Trøndelag solid kompetanse innenfor oppdrett av laks og ørret, men likevel er det nedgang i eksportverdien for laks og de fleste andre fiskearter siste år. Foredlingsgraden er lav i fylket. God miljømessig status i kystsonen og ledige kystarealer er en positiv side ved situasjonen.
Rekrutteringsproblematikken innen næringen må taes på alvor. Her må fylkeskommunen som regional utviklingsaktør ta initiativ for rekrutteringa sammen med alle aktørene i næringa og de to videregående skolene i Ytre Namdal. I fellesskap må disse aktørene gi god info om muligheter, framtid og variasjon i næringa.
For KrF er det viktig at:
· produksjonen og verdiskapningen i fiskeri og havbruksnæring økes
· det arbeides kontinuerlig med rekruttering til fiskeri- og havbruksnæringa
· det innføres økonomiske ordninger som letter generasjonsoverdragelser av fiskefartøy
· utvikling av skjell og nye marine arter stimuleres
· det legges til rette for bedre utveksling av kompetanse mellom Forsknings- og utviklingsmiljøer og bedrifter, samt bedrifter imellom
· bedriftene sikres ressurser til utviklingsarbeid
· det etableres felles anlegg for pakking og salg av skjell
· kystfiskerne må ha hovedretten til å høste ressursene nær kysten
· det skjer en løpende fornyelse av kystfiskeflåten
· kvoter for kystfiskeflåten bør sikres regionalt
· havner og annen infrastruktur utbygges i tråd med veksten i næringa
· Val videregående skole sikres muligheter for fortsatt utviklingsarbeid innen akvakultur
· igangsatte prosjekter som for eksempel Kystbonden og HASUT fullføres og legger grunnlag for nye ordninger
· forebyggende helsearbeid, driftsforhold, lokaliteter, vaksinasjonsstrategier og arealutnyttelse legger til rette for god fiskehelse
· SND og virkemiddelapparatet tilpasses utfordringene i næringa
SAMFERDSEL
Tilgang til gode kommunikasjoner er grunnleggende for bosetting og næringsliv. Veier, bruer, ferjer og kollektivtilbud binder fylket og innbyggere sammen og gir mulighet til optimisme og nysatsing, og bidrar til at nye mennesker flytter til fylket. Ikke noe annet fylke i Norge har så langt fylkesveinett som Nord-Trøndelag sett i forhold til antall innbyggere. Dette stiller store krav til opprusting og veivedlikehold
Nullvisjonen er grunnleggende i trafikksikkerhetsarbeidet.
For KrF er det viktig:
· at hensynet til miljø- og trafikksikkerhet vektlegges sterkt i samferdselspolitikken
· at ferjetilbudene til Ytterøy, Leka, Jøa, Borgan og Gjerdinga legger til rette for aktiv deltakelse i både arbeids- og fritidsaktiviteter
· at arbeidet med ferjefri forbindelse til Jøa tas opp og fremskyndes
· at flyplassene i fylket utvikles i pakt med nye krav og utfordringer
· at flytilbudene i Namsos og på Vikna opprettholdes med egnede rutetilbud
· at Staten må bidra med overføringer som sikrer at fylkesveinettet opprustes og vedlikeholdes til helårlig trafikk også for næringsvirksomhet
· at kollektivtilbudene i fylket er relevante i forhold til innbyggernes behov - også i helgene
· å satse på ytterligere utvikling av Trønderbanen
· at det utvikles effektive og trygge løsninger for person- og varetransport i aksen Nord-Trøndelag - Trondheim
· at Gevingåsen jernbanetunnel bygges snarest mulig
· opprustn ing av banenettet på Nordlandsbanen og Meråkerbanen
· at E14 og Meråkerbanen får status som nasjonal transportkorridor
· å sikre hurtigbåtsambandet Trondheim -Vanvikan
· at det finnes gode havner som sikrer effektiv varetransport på sjø
UTDANNING
Et godt opplæringstilbud med høyt faglig og pedagogisk nivå er viktig for ungdommen i Nord-Trøndelag. Grunnskole, videregående skole, høyskoler og universitet henger nøye sammen og det må legges til rette for god overgang mellom de ulike utdanningstilbudene. Livslang læring gjennom kompetansereformen er et viktig offentlig ansvar.
En god skole skal formidle den nasjonale og kristne kulturarv, verdier og kunnskap. Samtidig er det en utfordring å hjelpe barn og unge til å respektere sin egen og andres kultur. Kontakten mellom foreldre, nærmiljø og skole må styrkes slik at de sammen kan være med å oppdra barn og unge.
Skolen må stadig utvikles for å kunne gi den opplæringa framtida har behov for, og gi likeverdige tilbud for alle grupper og for alle elever uansett hvor de bor i fylket. Innenfor nasjonale rammer må en legge til rette for lokale, fleksible løsninger.
For KrF er det viktig at:
· all opplæring må legge vekt på å fremme etisk og selvstendig tenkning og ansvarlig holdning i forhold til egen og andres hverdag
· kampen mot rusgifter er en viktig satsing på alle skoler.
· det arbeides aktivt for å stoppe mobbing og seksuell trakassering i skolen.
· alle videregående skoler skal være røykfrie.
· det gis god adgang til etterutdanning for lærere
· landslinjene opprettholdes
· dagens desentraliserte struktur innen de videregående skolene videreføres
· skolene skal delta aktivt i nærings- og lokalsamfunnsprosjekter
· det utvikles et aktivt internasjonalt engasjement både for elever og lærere med økte muligheter for - og bevisstgjøring om - utvekslingsmuligheter med skoler i andre land
· private videregående skoler (f.eks Aglo og Val) gis fortsatt gode arbeids- og utviklingsmuligheter
· det i samarbeid med HiNT utredes muligheten for en høyskoleutdanning i Ytre Namdal
· folkehøgskolene i fylket opprettholdes
· det legges til rette for kreative ungdomsaktiviteter med bl.a elevbedrifter og entreprenørskap
FAMILIE OG OMSORG
I alle livets faser har vi mennesker behov for omsorg, tilhørighet og trygghet. Vi trenger gode fellesskap og nære relasjoner. Familiemønsteret har endret seg radikalt de siste 20 åra. Fra kjernefamilien med mor, far og 2 barn til aleneforsørgerfamilier, samboskap og et økt antall aleneboende. Mange barn hører til flere familier samtidig.
KrF arbeider for en helhetlig familiepolitikk der heimen settes i fokus. En trygg heim som preges av respekt, likeverd, tillit og omsorg. Ved samlivsbrudd er det viktig å skape trygge rammer rundt barna.
Møteplasser med muligheter for nettverksbygging mellom generasjoner og med våre nye landsmenn er viktige. Det må legges mer vekt på en annen verdiskaping enn materiell vekst slik at mennesker kan utvikle stabile relasjoner og sosiale nettverk. Det offentlige må bidra til styrking av heim og familie fremfor å overta stadig mer av familiens oppgaver.
Gode barnehager er viktig for KrF. Det må legges til rette for at barnehagetilbudene både i private og kommunale barnehager opprettholdes og utvikles.
For KrF er det viktig:
· å ha et godt og variert barnehagetilbud både kommunalt og privat
· at det finnes utvidet obligatorisk meglingstilbud for par med felles barn
· at barnas beste er avgjørende for hvem som gis omsorgsansvar etter samlivsbrudd og om omsorgen skal deles
· at barnevernets forebyggende arbeid styrkes
· at en ved behov for fosterheim først søker etter muligheter i barnets familie og nære nettverk
· at alle gode fosterheimstilbud stimuleres
· at det gis økt offentlig bidrag til omsorgslønn der pårørende tar ansvar og avlaster samfunnet for utgifter
· at politikken overfor eldre, syke og funksjonshemmede ivaretar menneskeverd og trygghet
FOREBYGGENDE HELSEARBEID
Helsepolitikken er av stor betydning for levekår og trygghet i lokalsamfunnene. Sykehus med nærhet og gode faglige tilbud er av avgjørende betydning. Et mer systematisk, forpliktende og helhetlig folkehelsearbeid med økt ansvar for den enkelte og større vekt på forebyggende arbeid vil stå sentralt i årene framover. Livsstils- og rusrelaterte sykdommer har enorme kostnader for den enkelte og samfunnet. Barnevern, psykisk helse, tilrettelegging for funksjonshemmede og integrering av innvandrere er sentrale utfordringer. KrF vil derfor gi helsepolitikken stor oppmerksomhet selv om sykehusene er overtatt av staten og bare tannhelsetjenesten fortsatt er fylkeskommunal tjeneste.
En restriktiv alkoholpolitikk og en aktiv kamp mot narkotika er viktige faktorer for en god folkehelse. Alkohol er vårt største sosialpolitiske problem både menneskelig og økonomisk. Forebyggende arbeid og relevant hjelp til rusmisbrukere og deres familier er sentrale ledd i folkehelsearbeidet.
For KrF er det viktig at:
· folkehelseperspektivet innarbeides i fylkeskommunale planer
· det tas initiativ til forpliktende samarbeid mellom bl.a offentlige etater, kommunene og det frivillige Nord-Trøndelag om folkehelsespørsmål
· det foregår et aktivt rusforebyggende arbeid blant barn og unge
· det arbeides for nye grenser for tillatt alkoholinnhold i drikkevarer solgt gjennom vanlige butikker slik at rusbrus og tilsvarende drikker ikke selges i dagligvarebutikker
· kommunene innfører ølmonopol
· det gis støtte og hjelp til hele familien i situasjoner med rusmisbruk
· det skapes godt samarbeide mellom private og offentlige organisasjoner i kampen mot røyking, rusmisbruk og fysisk forfall
· psykisk helsearbeid og forebyggende arbeid blant barn og unge styrkes som del av den nasjonale styrkingen av psykiatrien
· den offentlige samfunnsplanleggingen sikrer tilrettelegging og mer fleksible ordninger for funksjonshemmede, eldre og syke
· det satses sterkere på språkopplæring, samfunnskunnskap og integrering av innvandrere, spesielt kvinner og eldre
· det opprettholdes akuttberedskap og fødselstilbud ved begge sykehusene i fylket
· det skapes større åpenhet rundt styringen av helseforetakene
· rekrutteringa av leger og tannleger sikres
· det fortsatt gis offentlig støtte til AAN-kontor, Kirkens SOS, krisesentre for
kvinner og sentre mot incest.
· det gis økonomisk støtte til familievernkontorene.
· det foregår en aktiv integrering, rehabilitering og likestilling
· det finnes rehabiliteringstilbud både på Innherred og i Namdalen
· skolehelsetjenesten utbygges som et reelt tilbud ved de videregående skoler
KOMMUNEØKONOMI
Hvis vi skal oppnå balanse i kommuneøkonomien og stabilitet rundt de etablerte velferdstilbudene - både for fylkeskommunen og primærkommunene -, må vi ha en politisk dugnad der vi lar være å overby hverandre for deretter vekselvis å skylde på hverandre. Både i privatøkonomi og offentlig økonomi gjelder det å dempe sine krav.
Misforholdet mellom kommunale oppgaver og finansiering har eksistert gjennom lang tid og med skiftende regjeringer. Vi erkjenner at kommuneøkonomi ikke fungerer uavhengig av landets økonomi for øvrig. Det er likevel et rimelig krav å forvente at nasjonale politikere sammen tar ansvar for en bedre balanse mellom kommuneøkonomi og nasjonale forventninger til velferdstilbud.
For KrF er det viktig
· at Staten tar ansvar for å rette opp nåværende misforhold mellom oppgaver og finansiering i kommunene
· at det ikke stilles nye krav om tjenesteyting og velferdsgoder uten at kommunene gis økonomi til å oppfylle forventningene
· at det inngås forpliktende avtaler mellom kommune og stat i tilknytning til oppgaver og økonomi
· at omstillingsarbeidet i den kommunale tjenesteproduksjon har brukere og innbyggere i fokus
FYLKESKOMMUNENS ROLLE OG FRAMTID
Når du bruker stemmeretten ved fylkestingsvalg er du med og velger ombud på regionalt nivå. De valgte politikere er ansvarlig overfor alle fylkets innbyggere. Vi som bor i fylket har det beste grunnlag for å velge de beste løsninger for oss. Gjennom fylkespolitikken er vi også bidragsytere og korrektiv til nasjonalt politisk nivå. Fylkespolitikerne skal legge politiske føringer og drive virksomhet og tiltak som det ikke er naturlig at primærkommunene ivaretar.
Stortinget har gitt fylkeskommunen en viktig oppgave som regional utviklingsaktør. Vi har en viktig rolle som pådriver for gode samarbeidsløsninger på tvers av kommunene, og kan også gi spisskompetanse på fagområder flere kommuner har bruk for, men som det ikke er rasjonelt å bygge opp i den enkelte kommune.
For KrF er det viktig:
· at ansvaret for fylkets utvikling klarere legges på politisk nivå gjennom innføring av parlamentarisme
· at både kommunene og fylket styrkes som forvaltningsnivå og at statlig detaljstyring reduseres
· at fylkeskommunen er en pådriver i sitt samarbeid med kommunene og næringslivet, og med statlige og private aktører i fylket
· at fylkesplanen tar utgangspunkt i et helhetssyn på alle samfunnsfunksjoner med enkeltmennesket og familien som vesentlige grunnpillarer
· at det legges til rette for politiske verksteder med sikte på gode løsninger for de berørte kommuner og lokalsamfunn
· at det arbeides aktivt slik at de regionale føringene får gjennomslag lokalt og nasjonalt
· å utvikle samarbeidet i Midt-Norge, spesielt med Sør-Trøndelag, og med Nord-Norge
at samarbeidet innen Midt-Norden og med utlandet for øvrig utvikles
