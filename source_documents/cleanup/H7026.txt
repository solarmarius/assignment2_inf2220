
01.05.03
Dagfinn Sundsbø
Senterpartiets generalsekretær Dagfinn Sundsbø tok på et 1. mai-arrangement i Grimstad et kraftig oppgjør med regjeringas forslag om endring av konsesjonsgrensene på gårdsbruk. - Sponheim provoserer bygdene og landbruket når han nå fjerner konsesjonsgrensene på bruk under 100 dekar og ved å fjerne viktige landbrukspolitiske virkemidler fra jordbruksavtalen. Han snakker maktspredning, men sørger for at mer makt havner i departementskontorene, sa Sundsbø.
- Heving av konsesjonsgrensene er først og fremst en trussel for den arbeidede bonde og mot bosettingen på bygdene. Folk med penger som ønsker feriested i idylliske omgivelser, vil utkonkurrere folk som vil satse i jordbruket. Eiendomsmeklerne har allerede fortalt om verdiøkninger på flere millioner på småbruk som legges ut til salg. Sponheims initiativ til å vurdere fjerning av odelsloven går i samme retning, sa Sundsbø.
- Sponheim vil også svekke bøndenes innflytelse gjennom å frata næringsorganisasjonene innflytelse på bruk av midler over jordbruksavtalen som går til næringsutvikling gjennom verdiskapingsprogrammet og til skogbruksmidler. Regjeringen velger å la byråkratene i landbruksdepartementet overta bondens rolle som medspiller i utvikling av framtidsrettet næringssatsing på bygdene. For Senterpartiet er det trist å oppleve at Venstre ikke lenger vil en være medspiller i utvikling av en næringspolitikk som bygger på å tilrettelegge for lokalt initiativ og samspill med lokalsamfunnet, sa Dagfinn Sundsbø i Grimstad 1. mai 2003.
