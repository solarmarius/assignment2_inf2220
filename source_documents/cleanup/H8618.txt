
28.09.2004
Geir-Ketil Hansen, samferdelspolitisk talsperson i SV
- Flysikkerheten må ut av Avinor
- Situasjonen ved kontrollsentralen i Røyken aktualiserer SVs forslag om å legge flysikkerhetstjenesten direkte under samferdselsdepartementet, uttaler Geir-Ketil Hansen, samferdselspolitisk talsmann i Sosialistisk Venstreparti.
Hansen mener det uholdbart at flytrafikken på hele Østlandet lammes som et resultat av omstillingsprosessen i Avinor. Han vil derfor kreve at samferdselsministeren griper inn og foretar en gjennomgang av situasjonen rundt kontrollsentralene. Hansen mener i tillegg det er avgjørende at så store omlegginger i luftfarten må skje innenfor forsvarlige rammer.
- Vi er først og fremst opptatt av sikkerheten. Flysikkerhet kan ikke være for nært knyttet til resultatorientering og krav om kapitalavkastning, sier han.
I juni foreslo SV i Stortinget å skille ut flysikkerhetstjenesten fra Avinor AS (det tidligere Luftfartsverket) og i stedet legge tjenesten som en egen enhet under samferdselsdepartementet.
- Luftfarten kan ikke leve med et system som er så sårbart for slike hendelser. Jeg vil ikke spekulere i årsakene til at flygelederne sykmeldte seg. Men det påhviler uansett Avinor og luftfartsmyndighetene et stort ansvar for å gjennomføre endinger på en måte som ikke setter sikkerheten på spill, fortsetter Geir-Ketil Hansen - SV vil derfor ha en gjennomgang av flysikkerhetstjenesten nå.
