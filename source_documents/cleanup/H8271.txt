
29.03.2004
Arbeiderpartiets sosialpolitiske talsmann Bjarne Håkon Hanssen
- Modernisering av offentlig sektor
- Dagsavisens påstand om at jeg snur i synet på modernisering av offentlig sektor er grunnleggende feil. Avisen gjør to feilslutninger: Jeg har aldri ment å sidestille Arbeiderpartiets arbeid med omstilling og den brutalisering av arbeidslivet som regjeringen nå iverksetter. Og det er feil å si at Arbeiderpartiet nå er imot omstilling, sier stortingsrepresentant Bjarne Håkon Hanssen i en kommentar til Dagsavisens oppslag den 29. mars om omstilling og sykefravær.
Hanssen kommenterte i intervjuet med Dagsavisen en svensk rapport som viser sammenheng mellom sykefravær og omstillingsprosesser i offentlig sektor. Her påpekte han at sykefraværet øker til tross for at arbeidslivet blir mindre og mindre fysisk belastende, og at det særlig er langtidsfraværet som øker.
- Disse fakta tilsier økt oppmerksomhet omkring psykiske belastninger i arbeidsmiljøet. Enhver skjønner at stadige krav til omstilling og effektivisering kan føre til stress, mistrivsel, psykiske belastninger og sykefravær, sier Hanssen. Han understreker imidlertid at dette ikke betyr at man må slutte med omstilling. Men det betyr at man må ha stor oppmerksomhet omkring innholdet i omstillingsprosessene. Omstilling er heller ikke er et mål i seg selv, men noe som må følge av faktiske behov for omstilling.
Hanssen mener Arbeiderpartiet må være villige til å gjennomgå erfaringene fra de store omstillingene partiet hadde ansvaret for på 90-tallet.
- Det var helt nødvendig med omstilling i Posten, NSB, Televerket osv. Reformene ble gjennomført i nært samarbeid med fagbevegelsen. Men fra enkelte hold hevdes det at mange arbeidstakere ramlet ut av arbeidslivet i kjølvannet av disse omstillingene. Det må vi se nærmere på, fordi vi må lære av egne feil når nye nødvendige omstillinger skal iverksettes i tida som kommer, sier han.
I Dagsavisen siteres Hanssen på at "Arbeiderpartiets forhistorie gjør at jeg ikke er egnet til å kritisere omstillinger og effektivisering".
- Det er feil. Jeg mener at det er all grunn til å kritisere det regjeringen nå holder på med. Den regjeringen som styrer Norge i dag er i ferd med å brutalisere norsk arbeidsliv. Konkurranseutsetting og privatisering er et mål i seg selv. Svekkelse av arbeidstakerrettigheter følger naturlig i kjølvannet. I tillegg vil Regjeringen svekke arbeidslivets lover på en slik måte at den negative utviklingen akselerer, sier Hanssen.
- Et regjeringsskifte i 2005 er derfor viktig. Arbeiderpartiet reformerer i samarbeid med fagbevegelsen, ikke i krig med den. I ei tid der omstilling er viktig, må arbeidstakerne sikres rettigheter, ikke miste rettigheter som det nå legges opp til, understreker Bjarne Håkon Hanssen.
