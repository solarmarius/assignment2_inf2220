
06.02.03
Vegard Martinsen
Skattelettelser
Skatteutvalget foreslår nå en skattereduksjon på 7,5 mrd kr til "de høytlønte", som det heter i dagens aviser. Dessuten vil 3 mrd fordeles i skattelettelse på "alle" i form av øket bunnfradrag. Dette er så langt selvsagt bra, men utvalget vil dessverre også blant annet skjerpe boligskatten og innføre moms på aviser, blader og bøker.
Totalt sett vil dette gi en skattelettelse på ca 10 mrd kr, sies det.
DLF er selvsagt tilhengere av alle mulige skattelettelser, men enkelte ville antagelig ha foretrukket at skattelettelser ført ble gitt til de med lavere og midlere inntekter enn til "de høytlønte".
DLF vil som sagt støtte alle skattelettelser, men dersom man skal se på samfunnet som helhet, er det mest nyttig at skattelettelser går til de høytlønte først. Grunnen er at det er de høytlønte som investerer, så en skattelettelse til de høytlønte vil føre til mer investeringer enn om det samme beløp ble "gitt" i skattelettelse til de med lavere og midlere inntekter.
Investeringer er selvsagt bra, fordi det fører til ny virksomhet, nye arbeidsplasser og dermed øket velstand. Dersom skattelettelsene går til de med midlere eller lavere inntekter, vil dette stort sett kun gå til noe øket forbruk, og dette vil føre til en langt mindre økning i velstand enn en skattelettelse for "de høytlønte".
DLF vil selvsagt også støtte en skattelettelse som kun går til de med levere eller midlere inntekter, men poenger her er at DLF også vil støtte en skattelettelse for de med høyere inntekter. Og samfunnsmessig sett er det skattelettelser til de høytlønte som fører til størst vekst i samfunnet, noe som igjen er bra for alle.
